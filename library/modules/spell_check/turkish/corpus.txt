Nargile, sigara kadar akciğerin düşmanı

    
Son yıllarda gençler arasında hızla yayılan nargile, verdiği keyfin yanında sağlığımızı da tehdit ediyor

        Dedelerimizin keyfi nargile, son yıllarda gördüğü ilgiyle ikinci baharını yaşasa da sağlık açısından bakıldığında durum pek iç açıcı görünmüyor.
    Dokuz Eylül Üniversitesi'nden Doç. Dr. Oğuz Kılınç, nargile kullanan 397 kişinin, akciğer fonksiyonları yönünden araştırıldığını ve nargile içenlerin akciğer fonksiyonlarının tütün kullanmayanlara göre yüzde 30 azaldığını saptadıklarını söyledi. Kılınç, nargileyle sigarayı birlikte kullananların akciğer fonksiyonlarının ise yüzde 40 daha azaldığını belirtti. 
Stres yaşlanmayı hızlandırıyor

    
Uzun süreli stres, vücudun savunma sisteminin bozulmasına ve bazı hastalıkların çok daha erken yaşta ortaya çıkmasına neden oluyor

        Hayatımızın her anında stresle karşı karşıyayız. Gerilim, korku, baskı ve endişe gibi durumlarla karşımıza gelebilen stres, devamı halinde vücut dengelerini bozup, bizleri kısır bir döngünün ortasına sürükleyebiliyor. 
    Uludağ Üniversitesi (UÜ) Tıp Fakültesi Biyokimya Anabilim Dalı Başkanı Prof. Dr. Asuman Tokullugil, stres etkenlerinin vücutta ani tepkiler oluşturduğunu kaydederek, bireyin stres etkeniyle karşılaştığında, vücudunun kan basıncını yükseltmek ve gücü artırmak için ilk olarak ''adranelin'' hormonu salgılandığını, stresin devamı halinde vücudun, 'kortizol' adlı hormonu salgıladığını söyledi. 
    
    ''Bu hormonu her ne kadar vücudun kendisi salgılasa da kortizolün fazla salgılanması ve uzun süre devam etmesi vücuda zarar verir'' diyen Prof. Dr. Tokullugil, yapılan araştırmalarda artan yaşla birlikte, vücuttaki kortizol düzeyinin de arttığının belirlendiğini, bunun erişkinlerde görülen şeker hastalığına, yüksek tansiyona, kadınlarda adet kesilmesine, erkeklerde cinsel gücün kaybolmasına (impotans), bağışıklık sistemini baskıladığı için enfeksiyonlara ve kansere neden olabildiğini kaydetti. 
    
    Prof. Dr. Tokullugil, kortizol yüksekliğinin beyindeki hücreleri öldürmeye kadar varan etkileri olduğuna dikkat çekerek, ''Bazı hastalıklar zararlı etkenlerin vücutta birikmesi sonucu yaşlanmayla birlikte ortaya çıkar. Stres ise vücutta kortizol düzeyini yükselterek vücudun savunma sistemini bozduğu için yaşla birlikte ortaya çıkan bu durumların çok daha erken yaşta ortaya çıkmasına neden oluyor'' dedi. 
    
    İnsanlarda yaşlanma ile birlikte, klinik olarak yeteneklerde kayıp, öğrenmede yavaşlama, hafıza bozuklukları, kortizol düzeyinde yükselme gibi belirtiler görüldüğünü anlatan Prof. Dr. Tokullugil, şunları söyledi: 
    
    ''Kortizol düzeyinin yaşla birlikte artması doğaldır. Ancak stres, insan vücudundaki kortizol düzeyini artırdığı için yaşlanmayı da artırır. İnsanlar yaşlandıkları için üzülüp ve bunun için stres yapıyorlar, ancak bunun yaşlanma sürecini daha da hızlandırdığının farkında değiller. Stresi önlemek için hiçbir zaman (bir zamanlar nasıldım, şimdi ne hale geldim) diyerek stres yapılmamalı. Stresten kaçmak için kendilerini mutlu hissettirecek hobiler bulabilirler. Polyannacılık oyunu oynayarak herşeye iyi tarafından bakmayı denemeliler.'' 
Burun tıkanıklığı deyip geçmeyin!

    
Geniz eti, burun eğriliği ve sinüzitin neden olduğu burun tıkanıklığı, çocukların zeka gelişimini olumsuz yönde etkilediği gibi yetişkinlerde cinsel fonksiyon bozukluklarına da yol açabiliyor

        Çok sayıda kişi tarafından önemsenmeyen burun tıkanıklığı, tahmin bile edilemeyecek birçok hastalığa neden olabilir. 
    Selçuk Üniversitesi Meram Tıp Fakültesi Kulak-Burun-Boğaz Anabilim Dalı Öğretim Üyesi Prof. Dr. Ziya Cenik, yeni doğan çocukların yüzde 7'sinde doğum esnasında burun zedelenmesi meydana geldiğini belirterek, herkesin hayatı boyunca trafik kazası, kavga, düşme ve dikkatsizliğin neden olduğu küçük kazalarla burnunu en az bir kez mutlaka çarptığını kaydetti. 
    
    Cenik, bu çarpmalar ve zedelenmeler sonucunda burunda ''Burun Bölmesi Eğriliği'' oluştuğunu ifade ederek, ''Burun eğriliği, geniz eti, sinüzit, buruna küçük şeylerin sokulması gibi etkenler de burun tıkanıklığına yol açar'' dedi. 
    
    Özellikle bademciğe benzeyen ve damağın gerisinde, burnun arkasında yer alan geniz eti büyümesinin çocuklarda en sık rastlanan burun tıkanıklığı nedeni olduğunu vurgulayan Cenik, şunları söyledi: 
    
    ''Bu çocuklar sürekli ağızlarından nefes almaya çalışırlar. Solunumun yeterli düzeyde olmaması nedeniyle, beyne yeteri kadar oksijen gitmemesi çocuğun zeka gelişimini olumsuz yönde etkiler. Uykusunu alamayan çocuklar, sürekli uyuklayarak gezerler. Ayrıca, bu nedenle küçük yaşta başlayan şiddetli baş ağrıları, ilerleyen yaşlarda artarak devam eder.'' 
    
    YETİŞKİNLERİ DE OLUMSUZ ETKİLİYOR
    Prof. Dr. Cenik, burun tıkanıklığının yetişkinlerde de ciddi rahatsızlıklara yol açtığını belirterek, büyüklerin de çocuklar gibi sürekli uykusuzluk ve baş ağrısı sorunu yaşadığını kaydetti. 
    
    Bunların yanı sıra tıkanıklığın solunumu olumsuz etkilemesi nedeniyle cinsel fonksiyon bozukluklarına bile yol açtığını ifade eden Cenik, ''Genelde, üzerinde fazla durulmayan burun tıkanıklıkları, işitme bozukluklarına, sık aralıklarla ortaya çıkan orta kulak iltihaplanmalarına, uykusuzluk nedeniyle trafik kazalarına ve sürekli ses kısıklığına da neden olmaktadır'' dedi. 
    
    Ziya Cenik, birçok kişinin burun tıkanıklığını farklı nedenlere bağladığını vurgulayarak, ''Tıkanıklık nedeniyle başı ağrıyanlar üşüttüğünü ya da yorulduğunu düşünerek ağrı kesici ilaç alıyor. Ancak, burun tıkanıklığı deyip geçilmemelidir. Uyku sırasında nefes alıp vermeyi güçleştirdiği için ölüme bile yol açabilecek bu sorun için mutlaka kulak-burun-boğaz uzmanlarına gidilmelidir'' diye konuştu. 
Hem sağlıklı hem ucuz beslenin

    
Dengeli ve sağlıklı beslenmek için, yüksek fiyatlı besinler yerine aynı besin değerine sahip daha düşük fiyatlı besinleri tercih edebiliriz. Üstelik evde hazırlanan yiyecekler, hazır yiyeceklerden daha sağlıklı oluyor...

        Erciyes Üniversitesi Atatürk Yüksekokulu Beslenme ve Diyetetik Bölümü Öğretim Üyesi Yrd. Doç. Dr. Nurten Budak, yetersiz beslenmenin birçok ciddi rahatsızlığın habercisi olduğunu ve insan sağlığını tehdit ettiğini belirterek, bu sorunlarla karşılaşmamak için tüketilen gıdaların besin değerine dikkat edilmesi gerektiğini kaydetti. 
    
    Ekonomik olumsuzluklar nedeniyle alım gücü azalan insanların besin değeri yüksek olan yiyecekleri yeterli seviyede tüketemediklerine dikkati çeken Budak, şunları söyledi: 
    
    ''Yetersiz ve dengesiz beslenme, özellikle çocukluk döneminde bağışıklık sisteminde dengesizlik, gelişme ve büyüme yetersizliği, vücut direncinin azalması ve kilo kaybı gibi ciddi sağlık sorunlarına yol açmaktadır. Bu sorunlarla karşılaşmamak için tüketilen gıdaların besin değeri göz önünde bulundurulmalı, pahalı besinler yerine aynı besin değerine sahip daha düşük fiyatlı ama sağlıklı besinler tüketilmelidir.'' 
    
    100 GRAM ET YERİNE 3 YUMURTA
    Halk arasında pahalı yiyeceklerin daha yüksek besin değerine sahip olduğu yönünde yanlış bir inanışın hakim olduğunu ifade eden Budak, sağlıklı beslenme önerilerini şöyle özetledi: 
    
    ''Muz, pahalı olduğu için besin değeri yüksek bir yiyecek olarak bilinir. Halbuki muzun diğer meyvelerden farkı yoktur, hatta çoğu meyveden daha düşük besin değerine sahiptir. Bu nedenle muz yerine hem daha ucuz hem daha yüksek besin değerine sahip olan elma, üzüm, kayısı, portakal ve şeftali gibi meyveler tercih edilebilir.'' 
    EV YEMEKLERİ DAHA SAĞLIKLI
    Evlerde hazırlanan yiyeceklerin, hazır satılan yiyeceklere oranla daha sağlıklı olduğuna dikkat çeken Doç. Dr. Budak, şöyle devam etti: 
    
    ''Pahalı gıdaların başında gelen etin sağladığı besin değerini de diğer gıdalardan sağlamak mümkündür. 100 gram etin yerini 3 yumurta, aynı şekilde 1 tabak nohut veya kuru fasulyede 60-70 gram etin yerini alabilir. 
    
    Pirinç, makarna ve şehriye yerine hem daha ucuz, hem de besin değeri yönünden oldukça zengin olan bulgurdan yapılan yemekler yenebilir. Kola yerine ayran veya taze meyve suyu, hazır reçel yerine pekmez, baklava gibi hamur tatlıları yerine süt tatlıları veya sütlü dondurma, hazır çorba yerine ev yapımı tarhana çorbasının tercih edilmesi daha az harcama ile sağlıklı beslenme imkanı sağlar. Ev yapımı gıda ürünleri, hazır ürünlere göre hem daha ucuz, hem de daha sağlıklıdır'' 
Depresyon mevsimi: KIŞ

    
Sonbahar ve kış aylarında doğada meydana gelen değişimler, ölümü hatırlatarak depresyona neden olabiliyor. Peki bu dönem nasıl atlatılmalı?

        Mevsimlerin insan psikolojisi üzerindeki etkileri uzun yıllardır bilinen bir gerçek. Psikiyatri Uzmanı Dr. Suat Sabri Aslan, özellikle mevsim geçişlerinin insanların ruhsal yapısında etkili olduğunu ve içinde bulunduğumuz sonbahar-kış aylarında bu etkinin belirgin olarak görülebileceğine dikkat çekti. Aslan şunları söyledi: 
    ''Mevsim değişikliği nedeniyle doğada meydana gelen olaylar, insanların psikolojilerinde büyük ölçüde etkili olur. Özellikle sonbahar ve kış aylarında bu etki daha belirgindir. Ağaçların yapraklarının sararması ve dökülmesi, yağan yağmur veya kar sanki doğanın ölümünü çağrıştırır. Bu çağrışım insanın ruhsal yapısında da aynı etkiyi gösterir. İnsanlar, doğadaki bu değişimlerle birlikte ölümü hatırlarlar. Ölüme kendisini daha yakın hisseden insan depresyona girmeye daha yatkındır.'' 
    
    YAŞLILAR DAHA HASSAS
    Mevsimsel etkilerle birlikte doğada meydana gelen değişikliklerin en çok yaşlı insanları etkilediğini kaydeden Aslan, bu mevsimlerde yaşlı insanların daha hassas ve kırılgan olduklarına dikkati çekti. 
    
    Yaşlı insanların duygusal ağırlıklı insanlar olduklarını, bu nedenle onların depresyonlarının daha ağır seyredebileceğini vurgulayan Aslan, sözlerini şöyle sürdürdü: 
    
    ''Sonbahar ve kış aylarında değişen bioritm özellikleri, günlerin kısalmasıyla günlük aktivitelerin azalması ve pasif yaşam şartlarının artması yaşlı insanlarda daha belirgin ruhsal çöküntülere yol açar. Yaşlılar, bu mevsimlerde daha çok işe yaramadıklarını, dışlandıklarını ve çevresinin ölümünü beklediğini düşünürler. Bu düşünceler depresif duyguları artırır. Ruhsal çöküntü ile birlikte ciddi sağlık sorunlarına yol açabilen bu depresyonun etkilerinin en aza indirilebilmesi için, öncelikle yaşlı insanlara bir işe yaradıkları duygusunun aşılanması gerekir. Onlara evde yapabilecekleri ufak tefek işler verilmeli ve yapılan işlerde onun da ekipten biri olduğu duygusu yaratılmalıdır. Kendilerini daha güçlü hissetmeleri için gençlik yıllarını anlattırmak da bu anlamda faydalı olabilir.'' 
    
    Aslan, eğitim ve sosyal destek hizmetleri ile aşılabilecek olan mevsimsel değişikliklere bağlı depresyonun tedavi edilmediği zaman yaşam kalitesini bozabileceği gibi, bazı fiziki rahatsızlıkların da artmasına neden olabileceğini, bu nedenle ağır vakalarda doktor tedavisine başvurulması gerektiğini sözlerine ekledi. 
'Erkekler ağlasaydı şiddet kalmazdı...'

    
Ağlamanın depresyona iyi geldiğini söyleyen uzmanlar, 'Eğer erkekler ağlayabilseydi, kadınlara uyguladıkları olumsuzluklardan arınabilirdi' diyor

        Nevşehir Rehberlik Araştırma Merkezi Müdürü Yusuf Çağlayan, ağlamanın duyguların ortaya konulmasında etkin bir iletişim rolü üstlendiğini belirterek, "Erkekler ağlayabilseydi, başta şiddet olmak üzere kadınlara uyguladıkları birtakım olumsuzluklardan arınabilirdi" dedi.
    
    Ağlamak zayıflık deniyor
    Erkeklerin, kadınlara oranla daha az ağladıklarını ifade eden Çağlayan, şöyle konuştu: "Ülkemizde erkekler, ağlamanın zayıflık olarak algılandığı bir kültür ortamında yetiştirildikleri için daha az ağlama eğiliminde. Ancak ağlayan insan psikolojik rahatsızlıkları daha kısa sürede aşabilir." 
Grip aşısı olmanın tam zamanı!

    
Kışın gripten uzak yaşamak isteyenlerin dikkatine!!! Grip aşısı olmak için en uygun zamanın sonbahar ayları olduğu belirtiliyor

        Bir virüsün, solunum yoluyla insan vücuduna girmesi sonucu oluşan gripten, aşı olarak kurtulmak mümkün. Uzmanlar, gribin salgınlar yoluyla yayıldığına, salgınların ise söz konusu virüsün aktif hele geçtiği sonbahar, kış ve ilkbahar aylarında görüldüğüne dikkat çekiyor.
    Konya-Karaman Tabipler Odası Başkanı Prof. Dr. Nazmi Zengin, gribin nezleden daha ağır seyreden bir hastalık olduğunu vurgulayarak, ''Grip, genellikle hastayı yatağa düşürecek şiddette seyreder. Grip şikayetleri ise 40 dereceye varan yüksek ateş, genel vücut kırgınlığı, şiddetli bel, eklem ve kas ağrıları, baş ağrısı ve aşırı halsizliktir'' dedi. 
    
    Vücudu çaresiz bıraktığı için halk arasında "paçavra hastalığı" olarak da bilinen gribin, hapşırma, öksürme ve cilt teması ile bulaşabileceğini anlatan Zengin, ''Kapalı ortamlarda yakın çalışan iş arkadaşları, yaşlılar, astım, şeker ve kronik solunum hastaları, öğretmenler, öğrenciler, askerler, hac ve umreye gidenler, grip için yüksek risk grubunu oluşturmaktadır'' diye konuştu. 
    
    TEK YOL GRİP AŞISI
    Prof. Dr. Zengin, ölümlere bile neden olabilen gripten korunmanın en etkili yolunun aşı olduğunu belirterek, şunları kaydetti: 
    
    ''Kendiliğinden iyileşebilen grip, vücut direnci zayıf ya da kronik kalp, akciğer gibi hastalıkları olan kişilerde çok büyük olumsuzluklara neden olabilir. Gribin yol açtığı hastalıkların başında zatürree ve beyin iltihabı gibi çok tehlikeli hastalıklar gelmektedir. Bu nedenle gripten korunmanın tek yolu aşı olmaktır. Grip aşısı olmak için de en uygun zaman sonbahar aylarıdır. Yumurta alerjisi olanlar dışında, kışın yatağa düşmek istemeyen herkes, grip aşısı olabilir.'' 
    
    Grip aşısının her yıl sonbahar aylarında tek doz şeklinde yapılması gerektiğini vurgulayan Zengin, sağlıklı kişilerde grip aşısının koruyuculuk oranının ise yüzde 80 gibi yüksek değerlerde olduğunu, yaşlılarda ise bu oranın yüzde 50-60'lara inmekle birlikte, hastalığın hafif şekilde atlatılmasını sağladığını sözlerine ekledi. 
Kalp sağlığı için mutfak önerileri

    
Uzmanlar, kalp sağlığı için sıvı ve doymamış yağlar açısından zengin margarinlerden uzak durulmasını, kızartmaların teflon tavada ve az miktarda yağ kullanılarak yapılmasını öneriliyor...

        Çağımızın en önemli sağlık problemlerinden biri olan kalp hastalıklarından korunmanın bir yolu da mutfaktan geçiyor. Yediğimiz besinlerin pişirilme şekli ve kullanılan yağın yapısı, kalp sağlığını bire bir etkiliyor. 
    Selçuk Üniversitesi Kalp Damar Cerrahisi Anabilim Dalı öğretim üyesi Prof. Dr. Mehmet Yeniterzi, konuyla ilgili olarak şu noktalara dikkat çekti :
    ''Kalp sağlığı için mutfakta bazı önemli noktalara dikkat edilmelidir. Yemek yaparken, fırın, ızgara, buğulama ve haşlama gibi yağsız pişirme yöntemleri kullanılmalı, kırmızı et yerine balık ve tavuk eti tercih edilmelidir. Etlerdeki görünür yağlar mutlaka temizlenmeli, fazla miktarda yağ içeren ve bu nedenle sağlığı tehdit eden tavuk ve balık derisinden uzak durulmalıdır.'' 
    
    Prof. Dr. Yeniterzi, sıvı ve doymamış yağlar açısından zengin margarinlerin tercih edilmesinin, sağlıklı beslenme açısından daha iyi olacağını ifade ederek, kızartmaların, teflon tavada ve az miktarda sıvı yağ kullanılarak yapılmasını önerdi. 
    
    Yemek yaparken kullanılan yağ miktarının dengede tutulması gerektiğini belirten Prof. Dr. Yeniterzi, ''Fritözde kızartma yapılırken, yağ en fazla beş kez kullanılmalıdır. Az yağ kullanma nedeniyle yemeğin lezzetinin azalmasını önlemek için, yemeğin pişmesinden sonra tencerenin üstünde biriken yağlar bir kaşıkla alınabilir. Bu yöntem, toplam yağ alımını düşürmenin en etkili yoludur'' diye konuştu. 
    Prof. Dr. Mehmet Yeniterzi, kalp hastalarının, yaşam kalitelerini artırmak için düşük yağlı diyete ve düzenli egzersize ağırlık vermeleri gerektiğini belirterek, bu kişilerin sigaradan da uzak durmalarını istedi.
Soğuk algınlığını antibiyotik iyileştirmiyor

    
Uzmanlar, antibiyotik kullanımının soğuk algınlığının düzelmesine etkisi olmadığını belirterek, vatandaşların ancak 7 ila 10 günden uzun süren ve ateşle seyreden bir tablo olduğunda hekime müracaat ederek, bu durumda antibiyotik almalarını öneriyorlar.

        Gazi Üniversitesi (G.Ü) Tıp Fakültesi Klinik Bakteriyoloji ve İnfeksiyon Hastalıkları Anabilim Dalı Öğretim Üyesi Prof. Dr. Dilek Arman, mevsim nedeniyle şu günlerde birçok kişide soğuk algınlığı şikayeti bulunduğunu, bu şikayetlerin, ancak yüzde 10 ila yüzde 15'inin ''bakteriler'' nedeniyle oluştuğunu söyledi. 
    
    Bakteriler nedeniyle oluşan, sinüzit, faranjit, orta kulak iltihabı gibi üst solunum yolu infeksiyonlarında antibiyotiğin kullanılabileceğini ifade eden Prof. Dr. Arman, ''viral infeksiyonlar'' olarak bilinen soğuk algınlığı, nezle gibi rahatsızlıkların ise antibiyotik ile tedavi edilemeyeceğini vurguladı. 
    
    ''Antibiyotik kullanımının soğuk algınlığına etkisi yok"
    Antibiyotik kullanımının, soğuk algınlığının düzelmesine etkisi bulunmadığını yineleyen Prof. Dr. Arman, ''Kendi seyri içinde düzelecek infeksiyonlarda hasta antibiyotik aldığı zaman bu nedenle iyileştiğini sanıyor'' diye konuştu. Hastanın, bu deneyimi yaşadıktan sonra diğer hastalıklarında da antibiyotik kullanması gerektiğini düşündüğünü ifade eden Arman, hastaların bu nedenle hekimlere antibiyotik yazması konusunda baskı oluşturduğunu anlattı. 
    
    Antibiyotik kullanımında, çok net aralıkların geçerli olduğunu belirten Prof. Dr. Arman, antibiyotiklerin alımındaki sürelere ne kadar uyulursa antibiyotiklerin o kadar etkili olacağını vurguladı. 
    
    Antibiyotik kullanımında kayma, dozların atlanması veya hastanın belirtileri geçtikten sonra ilacı bırakması halinde tedavinin başarısız olacağını söyleyen Prof. Dr. Arman, üst solunum yolu infeksiyonlarında yanlış antibiyotik kullanımının, vücudun mikroplara karşı direnç kazanmasına neden olduğunu belirtti. 
    
    Zamanla, infeksiyon hastalıklarının antibiyotik ile tedavi edilemez hale geleceğine işaret eden Prof. Dr. Arman, ''Bitkilerle tedaviye geri mi döneceğiz kaygısını taşıyoruz'' dedi. 
    
    Doktor tavsiyesi olmadan kesinlikle antibiyotik kullanılmaması gerektiğinin altını çizen Prof. Dr. Arman, eczanelerden serbest ilaç alımının engellenmesi gerektiğini kaydetti. 
    
    Prof. Dr. Arman, ''Arkadaş veya eczacı önerisiyle antibiyotik kullanmayın'' uyarısında bulunarak, bu konuda halkın bilinçlendirilmesi gerektiğine işaret etti. 
    
    ''Antibiyotikler ilk sırada''
    Türkiye'de kullanılan ilaçlar arasında ilk sırayı antibiyotiklerin aldığını belirten Prof. Dr. Arman, Türkiye'de yazılan her 10 reçeteden 7'sinde antibiyotik bulunduğunu bildirdi. 
    
    Prof. Dr. Arman, vatandaşların, 7 ila 10 günden uzun süren soğuk algınlığı gibi durumlarda mutlaka doktora başvurması gerektiğini belirterek, şu uyarılarda bulundu: 
    
    ''Vatandaşların soğuk algınlığı gibi durumların antibiyotikle iyileşmeyeceğini bilmeleri gerekir. Ancak 7 ila 10 günden uzun süren şikayetleri olduğu takdirde ve ateşle seyreden bir tablo olduğunda hekime müracaat ederek, bu durumda antibiyotik alabilirler. Hekime antibiyotik yazılması konusunda baskı oluşturulmaması gerekir.'' Çaya şeker yerine tarçın

    
Amerikalı bilim adamları, yemeklere eklenen az miktarda tarçının, kandaki şeker düzeyini belirgin şekilde düşürdüğünü ortaya çıkardılar

        Diabetes Care dergisinde yayımlanan habere göre, çaya atılan bir tarçın kabuğu bile, şeker hastalarının ensülin değerlerini iyileştirebilir. 
    
    ABD'nin Beltsville kentindeki Tarım ve Beslenme Araştırma Merkezi'nde görevli bilim adamı Richard Anderson ve ekibi, tarçının içinde bulunan MHCP (metil hidroksi kalkon polimer) maddesinin kandaki şeker düzeyine olan etkisini, besinleri incelerken tesadüfen fark etti. 
    
    MHCP, laboratuvarda yapılan deneylerde ensülin gibi etki ederek, hücrelerin glikoz tüketimini artırdı. 
    
    Anderson, laboratuvarda yapılan deneylerden sonra, tarçının etkisini, Pakistan'da yaşayan 2. tip şeker hastası 60 kişinin üzerinde test ettiklerini kaydetti. 
    
    40 gün boyunca her gün birkaç gram tarçın verilen şeker hastalarının kanındaki şeker düzeyinin, kontrol grubuna göre yüzde 20 oranında daha düşük olduğu tespit edildi. Tarçın verilen hastaların bazılarda, şeker hastalığının belirtilerinin tamamen yok olduğu kaydedildi. Bilim adamları, belirtilerin tarçın tedavisi kesildikten sonra yeniden ortaya çıktığını söylediler. 
    
    Anderson, MHCP maddesinin sadece kandaki şeker düzeyini değil, kandaki yağ ve kolesterol miktarını da düşürdüğünü ifade etti. 
    
    Bilim adamları, şeker hastalarına günde 6 gram kadar çekilmiş tarçını yemeklere karıştırmayı önerdi. 
    
    2. tip şeker hastalığında, vücut ensülin hormonunu yeterli miktarda üretiyor, fakat bu hormona tepki vermiyor ve kandaki fazla şeker miktarını almayarak kanda bırakıyor. 
Acı çikolata tansiyonu düşürüyor

    
İtalyan, İngiliz ve Alman bilim adamları, sütsüz çikolatanın tansiyonu düşürücü etkisi bulunduğunu, kalp hastalıklarına karşı da koruduğunu tespit etti

        İtalyan ve İngiliz bilim adamlarının, sonuçları Nature dergisinde yayımlanan araştırmasında, sütsüz çikolatanın kalp hastalıklarına karşı koruma sağlayan kandaki antioksidan seviyesini artırdığı belirlendi. Sütlü çikolataya nazaran 100 gram siyah çikolata tüketiminden sonra kandaki antioksidan seviyesi yüzde 20 oranında arttı. Bilim adamları, "Bu sonucun, sütün çikolatadaki antioksidanların emilimini engelleyebildiğini gösterdiğini" kaydetti. 
    Polifenol sayesinde
    Almanya'daki Köln Üniversitesi'nde yapılan küçük çaplı bir araştırmanın sonucunda da sütsüz çikolatanın tansiyonu düşürücü etki yaptığı saptandı. Hafif hipertansiyon şikâyetleri bulunan 13 kişiden 7'sine 2 hafta boyunca her gün 28 gram sütsüz, 6'sına da sütlü çikolata yedirildi. Bilim adamları, "Sütsüz çikolata yedirilen deneklerin tansiyonundaki düşüş muhtemelen bu çikolatanın içindeki 'polifenol' maddesi sayesinde gerçekleşti" dediler.
    Sütlü çikolata sevenlere teselli
    Siyah çikolatanın kalp ve tansiyon üzerindeki etkisini tespit eden bilim adamları, sütlü çikolata sevenleri de, "Sütsüz çikolatadaki aynı miktarda antioksidan emilimini sağlamak için sütlü çikolatadan iki kat daha fazla yemek gerekiyor" diye teselli ediyor. Ancak bu da daha fazla kalori, dolayısıyla 'kilo' demek.
Spor yaparken bel fıtığı olmayın!

    
Uzmanlar, adale ve bağlar ısınmadan yapılan sporun, bel fıtığına neden olabileceği konusunda uyarıyorlar...

        Erciyes Üniversitesi Tıp Fakültesi Ortopedi ve Travmatoloji Anabilim Dalı Başkanı Prof. Dr. Ali Baktır, omurgaların arasında bulunan ve omurilikteki esnemeyi sağlayan yumurta akı kıvamındaki sıvının bulunduğu kesenin, ani zorlamalar nedeniyle yıprandığında, omuriliğe baskı yaparak bel fıtığına neden olduğunu kaydetti. 
    
    Özellikle halter gibi ağır antrenman gerektiren spor dallarındaki sporcularda bel fıtığına sıkça rastlandığına işaret eden Baktır, şunları anlattı: 
    
    ''Spor yapmak elbette insanın sağlıklı kalmasını sağlar. Ancak bunu yaparken bilinçli hareket edilmediği taktirde sakatlıklar meydana gelebilir. Özellikle yaz aylarında sağlıklı kalmak için spor yapan birçok kişiyle karşılaşıyoruz ama spora başlamadan önce vücut çeşitli hareketlerle mutlaka ısıtılmalıdır. Özellikle bel fıtığını önlemek için adale ve bağların 30 dakika boyunca ısıtılması gerekir. Tam olarak ısınma gerçekleşmediği zaman bel fıtığının yanı sıra adale ve bağlarda yırtıklar olabilir. Sporcularda da bu tür rahatsızlıklar sezon başlarında çok görülür. Çünkü sporcular, liglerin tatile girmesinin ardından uzun süre antrenman yapmıyorlar, sezon başlarında uygulanan ağır antrenman programları da sakatlıklara neden oluyor.'' 
    
    BEL FITIĞINA AMELİYATSIZ ÇÖZÜM
    Prof. Dr. Baktır, bel fıtığı olan hastaların yüzde 90'ını tedaviyle iyileştirebildiklerini, 3-6 ay arasında süren yoğun tıbbi tedaviye cevap vermeyen hastaları ameliyat etmek zorunda kaldıklarını bildirdi. Baktır, şunları söyledi: 
    
    ''Bel fıtığı beyin cerrahi, ortopedi ve fizik tedavinin ortak çalışması gereken bir hastalık. Bel fıtığı ameliyatları Türkiye'de beyin cerrahi uzmanlarınca yapılıyor ancak Avrupa'da ortopedistler de bu ameliyatları yapıyorlar. Bel fıtığı olan hasta, eğer tedaviye cevap vermiyorsa o zaman ameliyat gerekir. Çünkü felç olma riski vardır. Bu hastaların oranı da yüzde 10'dur.'' 
Nefes darlığı hastalık habercisi...

    
Sık karşılaşılan nefes darlığı, tıbbi bir değerlendirmeyi gerektirirken; aynı zamanda akciğer kanseri, astım ve kalp yetmezliği gibi hastalıkların habercisi olabiliyor

        Abant İzzet Baysal Üniversitesi (AİBÜ) Tıp Fakültesi Dekanı Prof. Dr. Cihangir Uyan, nefes darlığının yoğun egzersiz, ağır aktiviteler, yükseklik, sıcak-soğuk hava gibi nedenlerle ortaya çıkabileceğini anlatarak, ''Çevresel şartların dışında nefes darlığı, çoğunlukla tıbbi bir bozukluğa işaret eder. Hava açlığı, nefes alma zorluğu olarak bilinen nefes darlığı, birçok tıbbi bozukluğun varlığını haber veriyor olabilir'' dedi.
    
    VÜCUDUN ALARMI, NEFES DARLIĞI
    Nefes darlığının vücutta değişik organ sistemlerinde meydana gelen birçok bozukluk tarafından oluştuğunu belirten Prof. Dr. Uyan, ''İnsanların sık karşılaştığı fakat önemsemediği bu durum, genellikle vücudun alarmıdır. Nefes darlığının altında yatan sebepler ise; bronşit, tüberküloz, astım, kronik tıkayıcı akciğer hastalığı (KOAH), akciğer kanseri ve diğer tümörler, akciğer dolaşımında pıhtı (pulmoner emboli), akciğer zarı hastalıkları, diyafram ve göğüs duvarı hastalıkları olabilir. Önemsenmeyen nefes darlığının altında, hayati tehlike arz edebilecek hastalıklar yattığı ihtimalinin gözardı edilmemesi gerekir'' diye konuştu.
    Nefes darlığının kalp yetmezliği gibi hastalıkların da belirtisi olabildiğini ve bunun nefes darlığı ile birlikte geceleri uykusuzluk, öksürük, ayak bileklerinde şişlik, halsizlik gibi belirtilerle ortaya çıktığını vurgulayan cihangir Uyan, ''Kalp yetmezliğinin sebebi genellikle kalp adalesinin hasarlı olmasıdır. Hastaların çoğunda bu durum, kalp krizi sonucu oluşur. Nefes darlığı ile bu şikayetleri yaşayan kişiye egzersiz testi (kardiyopulmoner testi), akciğer fonksiyon değerlendirmesi (spirometri) yapılmalı, yürüme bandı ve bisiklet üzerinde, akciğerlerin gaz alışverişi ölçülmelidir'' dedi.
    
    NEFES DARLIĞI NASIL TEDAVİ EDİLİR?
    Nefes darlığının tedavi şeklinin altta yatan sebebe yönelik olduğunun altını çizen AİBÜ Tıp Fakültesi Dekanı Prof. Dr. Cihangir Uyan, ''Kalp yetmezliği tanısı konulmuşsa, ilaçlı tedaviye başlanması gerekir. Astım ve kronik akciğer hastalığı tanısı var ise, hava yollarının iltihabı veya spazmını azaltan ilaçların yanı sıra oksijenle tedavi gerekebilir. Herhangi bir enfeksiyon söz konusuysa, antibiyotikler alınmalıdır'' şeklinde konuştu.
    
    KORUNMAK İÇİN NE YAPILMALIDIR?
    Uyan, nefes darlığından korunmak için ilk şartın sigarayı bırakmak olduğunu ve bunun akciğer kanseri riskini azalttığına dikkat çekerek, şu bilgileri verdi:
    ''Allerjenler, toz ve toksit maddelerle temastan kaçının. Günlük aktivitelerinizde olması gerekenden çok nefes darlığı yaşıyorsanız, gün içinde molalar vererek kendinizi dinlendirin. Havalandırılmış ve açık ortamlarda vakit geçirmeye çalışın. Fazla kilolarınızı vermeye ve ağır yemekler yememeye özen gösterin. Eğer nefes darlığınız aniden başlıyor, uzun sürüyor ve rahatsızlık verecek kadar şiddetli oluyorsa, vakit geçirmeden doktorunuza başvurun. Unutmayın ki (birazdan geçer) dediğiniz nefes darlığı, hayatınızda kalıcı olabilecek hasarlar bırakabilir.''
    
Göğüs açılmadan by-pass ameliyatı

    
İngiltere'de by-pass ameliyatında kullanılan yeni teknik, hastanın tüm göğsünün açılması ihtiyacını ortadan kaldırdı

        İngiliz basınında yer alan haberlere göre, yeni teknik sayesinde, tıkanan kalp damarlarının küçük robotlar kullanılarak açılması mümkün kılındı. 
    
    Böylece hastanın tüm göğsünün açılması ihtiyacı ortadan kalkarken, göğüste küçük bir deliğin açılarak bütün işlemin tamamlanabildiği belirtildi. Bu teknikle ameliyatın daha güvenli olduğu ve hastaların daha çabuk iyileştiği kaydedildi. 
    
    Kalbin yüksek kalitede üç boyutlu görüntüsünü izleyebilen doktorlar, içeri soktukları aletleri dışarıdan yönlendirerek ameliyatı gerçekleştiriyor. 
    
    Yeni tekniğin Londra'da 4 hasta üzerinde denendiğini ve hastaların çok daha hızlı biçimde iyileştiklerini belirten gazeteler, bu teknik sayesinde hastaların çok daha az acı çektiğini, hastanede çok daha kısa süre kaldığını ve enfeksiyon riskinin de büyük ölçüde azaldığını yazdılar. 
    
    Yapılan 4 başarılı ameliyatın mimarı Doktor Robarto Casula, ''Bu ameliyat türü gerçekten eşsiz ve bu tekniğin hastaya getirdiği rahatlıklar saymakla bitmiyor. Çok küçük bir ameliyat yarası ve çok daha az acıyla işi bitirebiliyor. Enfeksiyon riski azalıyor, kan nakli ihtiyacı azalıyor ve hasta çok daha çabuk ayağa kaldırılıyor'' dedi. 
Hastalıktan değil, hareketsizlikten kork!

    
Düzenli fiziksel aktivite yapmak, kalp ve beynin fonksiyonlarını en iyi şekilde yerine getirmesi yanında bazı hastalıkların önlenmesi ve tedavi edilmesinde son derece yararlı

        Çukurova Üniversitesi (ÇÜ) Tıp Fakültesi Kardiyoloji Anabilim Dalı Öğretim Üyesi Prof. Dr. Mustafa Şan,
    kalp ve beyin fonksiyonları açısından büyük önem taşıyan düzenli fiziksel aktivite yapılmasının, özellikle kalp hastalıkları, inme, diyabet, obezite ve osteoporoz gibi rahatsızlıkları önleme ve tedavi yönünden de olumlu sonuçlarının bulunduğunu kaydetti. 
    
    Düzenli spor yapanların sigara bağımlılığından kurtulma konusunda da hareketsiz kişilere oranla daha avantajlı olduklarını ifade eden Prof. Dr. Şan, şöyle devam etti: 
    
    ''Aktif yaşayanlarda vücudun oksijen kullanım yeteneği artar ve daha iyi yaşam için gereken enerji verimli şekilde sağlanır. Düzenli fiziksel aktivite heyecan ve iyimserliği artırır, gerilimi azaltıp rahatlama sağlar. Bu durum özellikle stresli ortamda çalışanlar için son derece önemlidir.'' 
    
    Şan, yürüyüş ve yüzme gibi sporlarla vücudun dayanıklılığının artırılabileceğini ve bunun herkes tarafından rahatlıkla yapılabileceğini belirterek, şunları söyledi: 
    
    ''Haftada 3-4 kez, 30-60 dakika egzersiz yapılması sağlık açısından oldukça önemlidir. Ancak, bunun 10'ar ve 15'er dakikalık bölümlerle yapılması daha doğru olacaktır. Orta yoğunluktaki egzersizin bile günlük olarak yapılmasının, sağlık üzerine faydaları olduğu tıbbi çalışmalarla kanıtlanmıştır.'' 
    
    PROGRAMINIZ EĞLENCELİ OLMALI
    Prof. Dr. Şan, aktivitelerin eğlenceli olmasına ve vücudu gereğinden fazla yormamasına özen gösterilmesi gerektiğini belirterek, programlama yapılırken sağlık durumu ve fiziksel kapasite ve ilgi alanı gibi unsurların göz önünde bulundurulması gerektiğini ifade etti. 
    
    Düzenli egzersizin aktivitenin süre ve yoğunluğun artmasına yardımcı olduğunu söyleyen Şan, şöyle devam etti: 
    
    ''Aktif bir yaşam tarzı yaşam şekli olarak benimsenmelidir. Vücudu belli bir süre egzersize alıştırıp ardından keserseniz, faydalı etkileri hızla ortadan kaybolacaktır. Bu nedenle kendinize her zaman için ihtiyaçlarınıza uyan, eğlenceli ve yıl boyu yapabileceğiniz bir egzersiz modeli seçin.'' 
George Clooney CIA ajanı oluyor

        
    GEORGE Clooney, yeni filminde Suriye'de görev yapan eski CIA ajanı Robert Bauer'i canlandıracak. Internetteki "imdb" sitesinin haberine göre, Clooney, Bauer'in "See No Evil: The True Story of a Foot Soldier in the CIA's War on Terror" adlı otobiyografisinden beyazperdeye aktarılacak filmde başrolü üstlenecek. Filmin yapımcılığını George Clooney ile Steven Soderbergh'in ortak olduğu Section 8 adlı yapım şirketi üstlenecek. 
'Lale Devri' resimleri yıllar sonra eve döndü

    
Lale Devri'nin en önemli tanıklarından Hollandalı ressam Jean Baptiste Vanmour'un eserleri, 300 yıl sonra, 'doğduğu topraklara' misafir geldi...

        Şükran Pakkan
    
    Patrona Halil İsyanı ile Padişah III. Ahmet, Damat İbrahim Paşa ve şehzadelerinin saray yaşamlarını konu alan eserleriyle tanınan Hollandalı ressam Jean Baptiste Vanmour'un tabloları, yaklaşık 300 yıl sonra İstanbul'a getiriliyor. 'Boğaziçi ressamları' adıyla anılan Avrupa ressamlarının en ünlülerinden olan Vanmour'un 50 eseri, Topkapı Sarayı'nda dört ay sergilenecek. İstanbul'u ve saray hayatını gerçekçi üslubuyla resmettiği eserleriyle tanınan Vanmour, tablolarıyla Batı dünyasına Osmanlı'yı anlattı. 
    İstanbul'da 30 yıldan fazla kalan, gerçekçi betimlemeleriyle 'Vanmour ekolü'nü yaratan ressamın en ünlü tabloları arasında III. Ahmet'in tahttan indirilmesiyle sonuçlanan Patrona Halil İsyanı'nı anlattığı resim geliyor. 
    
    İki yıldır bakımdalar
    Tabloların önemli bir bölümü, saray kadınları ile sarayda elçi kabul törenleri ve şehzade düğünleri gibi olayları resmediyor.
    Çoğu Amsterdam Rijksmuseum'da bulunan tabloların Türkiye'ye sergi için getirilmesi gündeme gelince, Koçbank tarafından iki yıllık bakım gördü. Tablolar, boya yüzeylerinde oluşmuş yaklaşık 300 yıllık patinajın en ileri yöntemlerle temizlenmesiyle yenilendi. Sergiyi, Koçbank'ın desteğiyle bugünden itibaren 15 Nisan 2004'e kadar Topkapı Sarayı Müzesi Hazine Koğuşu'nda görmek mümkün.
    
    
Vanmour kimdir?
    Jean Baptiste Vanmour, 9 Ocak 1671'de İspanya Hollanda'sının Valer kentinde doğdu. Jaques Albert Gerin'de sanat okudu. Okuldan sonra dönemin bürokratlarından Marki De Ferriol'un himayesinde ressam olarak çalışmaya başladı. Ferriol, 1699'da İstanbul'a büyükelçi olarak atanınca, yanında Vanmour'u da getirdi. Yaşamı hakkında oldukça az bilgiye sahip olunan ressam, bir atölye de kurduğu İstanbul'da 1732'de öldü.
Afiş yarışmasına rekor katılım

        MAGAZİN SERVİSİ
    
    Yılmaz Erdoğan'ın yazıp yönettiği ve başrolünü oynadığı "Vizontele Tuuba" için Internet'te düzenlenen afiş yarışmasına büyük ilgi var. 23 Ocak'ta vizyona girecek filmin, Emrah Yücel tarafından tasarlanan 20 afişten en beğenilenini seçmek için "www.vizonteletuuba.com"da başlayan yarışmaya, 24 saat içinde 286 bin 859 kişi giriş yapıp, SMS'le favori afişi için oy kullandı. Beşiktaş Kültür Merkezi (BKM) yetkilileri, siteyi ziyaret edenlerin yüzde 77'sinin yurt içinden, yüzde 11'inin ABD'den, diğerlerin de Avrupa'nın çeşitli ülkelerinden olduğunu açıkladı. 1 Ocak 2004'te sona erecek yarışmada, en çok oy alan afişe oy verenlerden 20 kişi, gala gecesi "Vizontele Tuuba"yı izleme şansı elde edecek.
'Lisede tam bir inektim'

        ABDULLAH MALKOÇ
    
    Kanal D'nin sevilen dizisi 'Lise Defteri'nde, 'Nil'i oynayan Ece Erken, lisede tam bir inek olduğunu söyledi. Beşiktaş Atatürk Anadolu Lisesi'nden 1996'da 3.50 diploma notuyla mezun olan Erken, "En sevdiğim dersler Edebiyat ve Tarih idi. Çünkü ezberim çok iyiydi" dedi. Dizide, iki erkek arasında kalan 'Nil'i canlandıran Erken, gerçek lise hayatında ise 'inek' olduğundan dolayı hiç sevgilisinin olmadığını söyledi. Erken, "Lisede gözlük takıyordum. Tam bir inek görünüşüm vardı" diye konuştu. 
    
'Yeni Ajda ben olacağım'

    
Üç yıl önce Ajda Pekkan'ın kendisine yüz vermediğini söyleyen Banu Zorlu, "Ama benim hedefim değişmiş değil" diyor...

        YAŞAR ÇAKMAK
    
    Birleşik Arap Emirlikleri'nde büyük ilgi gören "Şikibom" albümünden sonra transfer olduğu DMC'den çıkacak albümünün çalışmalarını sürdüren Banu Zorlu'nun hedefi, Türkiye'nin yeni Ajda Pekkan'ı olmak. 
    Üç yıl önce "Şöhret Sandalı" adlı filmde birlikte kamera karşısına geçtiği Ajda Pekkan'a bu hayalini anlattığını söyleyen Zorlu, o zaman Pekkan'ın kendisine yüz vermediğini söyledi. 
    
    'Destek beklerdim'
    Ajda'nın sert tavrına rağmen, hedefinde bir değişiklik olmadığını vurgulayan Banu Zorlu, şöyle konuştu: "Sesimi dinledi. Sonra da 'Kimse Ajda Pekkan gibi olamaz' deyip bana sırtını döndü. Ona göre, 40 fırın ekmek yesem Ajda olamayacakmışım. Oysa onun gibi süperstar olmuş birinden, izinden yürümek isteyen gençlere köstek değil, destek bekliyordum. Beni hayal kırıklığına uğrattı."
15 ve Levent People huzurlarınızda

    
RedRoom'da eğlence, Arnavutköy Kahvesi, Galata'da 'Mavi&Beyaz', Deniz'e bravo, Aydan'a yazık oldu, Yasemin'in kiloları, Beyoğlu'nda Coco Palace, Nilgün Belgün'den 'İçimdeki Kadın', İzzet Çapa'dan son bombalar...

    
        
    Tam bir ay oldu can dostum İzzet Çapa ile yemek yemeyeli. Sonunda en iyi balıkçılardan biri olan Arnavutköy'deki Fishmekan'da buluştuk. Fishmekan ile ilgili bilgileri PAZAR POSTASI'nda vereceğim, biraz bekleyin. O gece İzzet çok keyifli ve heyecanlıydı. Son anda bir değişiklik olmazsa bu cuma Levent'teki yeni mekanı People açılıyor. Nişantaşı'ndaki AvantGarde, Dolmabahçe Ritz Carlton'un altında yer alan Centro, Taksim Pera'da Akademi 14 ve Asmalı Meyhane, Etiler'deki Apartment'tan sonra bu cuma açılacak olan People, İzzet için farklı bir anlam taşıyor. Bildiğiniz üzere İzzet'in daha önce Levent'te eski Le Cigare'ın yerine açtığı People çok başarılı olmuştu. Ama ruhsat sorunu nedeniyle kapatılmıştı. İzzet, People'ı çocuğu gibi görüyordu. Levent'teki eski Le Select'in yerine bugün eğlence yaşamına adım atacak olan yeni People'ı, Şamdan, 29 gibi klasikler arasına sokmak istiyor. Bu nedenle de yönetime, işletmecilik hayatında istikrarlı bir isim olarak bilinen Ali Sayar ile 'kraliçe' Rose Kar'ı getirdi. People'ın dekorasyonu, eğlence dünyasında zirvede bir mimar olan Mahmut Anlar yönetiminde sevgili Tolga Sezgin'e ait. İki katlı olan People'ın üst katında bir bölüm VIP müşterilere ayrılacak. Alt kat ise kulüp havasında olacak. Mutfakta, Thai yemekleri ağırlıkta. Bu yüzden mutfak şefi, Taksim'deki Pera Thai'nin kurucusu, sosyetik ünlülerin aşçısı Suci. Servis ekibi de özenle seçilmiş ve eğlence yaşamında gezenlerin yakından tanıdığı Şef Garo tarafından kurulmuş. İzzet'in bir yeniliği daha var; Taksim'deki marjinal kulüp Akademi 14'e bir kardeş getiriyor. Büyük olasılıkla 2004 yılının ilk haftasında hizmete girecek olan bu yeni yerin adı 15. Restoran-bar. Mönü, Türk mutfağı ağırlıklı yapılacak. İki gay, bir travesti garson çalışacak. Zaten toplam 50 kişilik olacak. Yani öyle herkes giremeyecek. Aşçıbaşı mönüdeki yemekleri tanıtıp satacak. Evet, candostum son bombalarını yine her zamanki gibi bana anlattı, ben de sizlere aktardım. Bu arada People'ın telefon numarası (0212) 269 10 84
    
Bayhan 'koruma altına' alındı!

    
Finale yaklaştıkça bütün Türkiye'yi ekran başına kilitleyen Popstar'ın favorilerinden Bayhan, diğer finalistlerle aynı otelde kalmıyor. Neden mi?

        ALİ'CE / Ali Eyüboğlu
    
    Türkiye Popstar, jürisi ve finalistleriyle başlı başına bir olay haline geldi. 43 ülkeden sonra Türkiye'ye "merhaba" diyen yarışmayla başlayan tartışmalar da bitmek bilmiyor.
    Yarışmanın favorilerinden Bayhan Gürhan'ın 17 yaşındayken amcasının oğlunu bıçaklayarak öldürdüğü, iki yıl yattığı cezaevinde de birini bıçakladığı, yargılandığı iki davanın affa uğradığı ortaya çıkınca, Popstar'da tansiyon iyice yükseldi.
    Kabarık suç dosyası ortaya çıkan Bayhan'ın "Popstar"dan diskalifiye edilmesi gerektiğini savunanlar olduğu kadar, "Yargılandı, cezasını çekti. Yarışmaya devam etmeli" diyenler de var...
    
    Seki: "Sözleşmem var"
    "Popstar"ın tek kadın jüri üyesi Deniz Seki, "Bayhan bu yarışmadan gitmeli" diyenlerin safında yer aldı. Ancak bir gece sonra "Popstar" seyircileri açık arayla Bayhan'ı birinci seçince Deniz Seki 'gitti'.
    Ortaya koyduğu bu tepki nedeniyle Başbakan Recep Tayyip Erdoğan'dan bile tebrik mesajı alan Seki'nin canlı yayında ayrıldığı jürideki görevine dönüp - dönmeyeceği ise merak konusu. Seki, bu konudaki sorulara, "Sözümün arkasındayım ama Med Yapım'la sözleşmem var, zor durumdayım" diye yanıt verdi.
    
    "Sözleşme yok"
    Med Yapım'ın ortağı Fatih Aksoy ise Popstar'ın jüri üyeleriyle sözleşmeleri olmadığını söylerken şöyle konuştu: "Yazılı bir sözleşmemiz yok. Bizde sözleşmeler söz ve tokalaşmayla olur. Bugüne kadar böyle yaptık, bundan sonra da böyle olacak. Deniz Seki'yle sözlü bir anlaşmamız var. O da programın sonuna kadar bizimle birlikte olmasını gerektiriyor."
    
    Kavgacı Aydan
    Popstar adayları, yarışmanın başladığı günden bu yana İçerenköy'deki Green Park Otel'de kalıyor. Ancak ortaya çıktı ki; yarışmacılardan ikisi başka yerde konaklıyordu. Onlardan biri Aydan Kaya'ydı. Önce otelin yemeklerini beğenmediği için restoranda olay çıkaran, ardından da yarışmanın diğer kadın adaylarıyla kavga edip otelden ayrılan Aydan Kaya'yı cumartesi akşamı da seyirciler yarışmadan gönderdi.
    
    Şişlerler korkusu
    Popstar adaylarıyla aynı otelde kalmayan diğer aday ise Bayhan Gürhan.
    Yarışmayı organize eden Med Yapım, birilerinin de Bayhan'ı 'şişleyeceği' söylentilerinin ortaya atılmasından sonra iki koruma tahsis edip onu başka bir otele nakletti. Med Yapım'ın ortağı Fatih Aksoy bu konuda da şunları söyledi: "Yarışmacıların otelde konaklamak gibi bir zorunluluğu yok ama çalışmalara katılmak mecburiyetindeler. Aydan olayının detayını bilmiyorum. Ama Bayhan'ı güvenlik gerekçesiyle başka yere aldık..."
    
    Borç kurşunu
    Deniz Seki'nin canlı yayını terk ettiği gece, "Popstar" jüri üyesi Ahmet San'ın cipi kurşunlandı. Ahmet San, kurşunlamanın ardından yaptığı açıklamada, "Bu olayın Popstar'la bir ilgisinin olduğunu düşünmüyorum" dedi. Kulislerde konuşulanlar da, kurşunlamanın "Popstar"la değil, borç - alacak ilişkisiyle ilgili olduğu yönünde.
Sihirli Annem herkesi büyüledi

        
    KANAL D'nin, pazar akşamları büyük küçük herkesin büyük beğeniyle izlediği reyting rekortmeni dizisi, "Sihirli Annem" bu hafta da milyonları ekran başına toplayarak birinci oldu. Başrollerini İnci Türkay, Nevra Serezli ve Şahap Sayılgan'ın paylaştığı dizi "Tüm Kişiler"de yüzde 9.2 reyting ve yüzde 20.7 izlenme payı, AB Grubu'nda da yüzde 8.8 reyting ve yüzde 22.5 izlenme payı ile günün en çok izlenen programı oldu.
Asuman'a yine 'menajer' sevgili

        DENİZ ALTUNTAŞ
    
    Mehmet Ali Erbil'in eski menajeri Stelyo Pipis'le bir süre aşk yaşayan Asuman Krause, şimdi de menajer Eyüp Kanat'la birlikte. Geçtiğimiz gece Hakan Altun'un sahneye çıktığı Palet 3'te başbaşa eğlenen sevgililer, şarkılara birbirlerinin gözlerine bakarak eşlik etti. Bir ara pistte dans da eden çift, eğlencenin ardından Etiler'deki bir eve gitti. 
Emrah bıçak altına yattı...

    
'Kınalı Kar' çekimlerinde fenalaşan Emrah, hemen İstanbul'a getirilip ameliyata alındı. Apandisitinin patlamasına ramak kalmıştı

        İLKNUR GÜLMEZ
    
    Kanal D'nin reyting rekortmeni dizisi "Kınalı Kar"ın başrol oyuncusu Emrah, apandisit ameliyatı oldu. Emrah, "Ali Öğretmen"i oynadığı dizinin Bursa'daki çekimlerinde rahatsızlanınca, hastaneye kaldırıldı. 
    
    1.5 saat sürdü
    Bursa'daki hastanede yapılan tahlillerde Emrah'ın kanındaki lokosit oranı yüksek çıkınca, arkadaşları oyuncuyu hemen İstanbul'a getirdi. Emrah, Levent'teki Baykent Tıp Merkezi'nde yapılan tetkikler sonunda apandisit ameliyatına alındı. Emrah'ın 1.5 saat süren apandisit ameliyatını gerçekleştiren Prof. Dr. Adil Baykan, operasyondan sonra yaptığı açıklamada şunları söyledi: 
    "Akut apandisiti bayağı ilerlemişti. İltihap almış ve patlamaya ramak kalmıştı. Başarılı bir ameliyat oldu. Sağlık durumu gayet iyi. Yaklaşık bir hafta sonra çalışmalarına kaldığı yerden devam edebilir." 
    
    Hastaneye koştular
    Levent'teki Baykent Tıp Merkezi'nden bugün taburcu olması beklenen Emrah'ı, annesi Ayten Erdoğan ve ağabeyi Remzi İpek, yapımcısı Osman Yağmurdereli ve rol arkadaşı Mahir İpek yalnız bırakmadı. 
Yıldızlar sınıfı 2. kez toplandı

    
Türkiye Eğitim Gönüllüleri Vakfı tarafından düzenlenen ve Kanal D'den canlı yayımlanan "Yıldızlar Sınıfı Yıl Sonu Gösterisi 2003"te, sanatçı, işadamı ve sporcular eğitime destek amacıyla bir araya geldi

        Deniz Altuntaş
    
    Türkiye Eğitim Gönüllüleri Vakfı (TEGV), eğitime olan duyarlılığı artırmak ve vakfın faaliyetlerini kamuoyuyla paylaşmak amacıyla ilkini geçen yıl düzenlediği "Yıldızlar Sınıfı Yıl Sonu Gösterisi"nin ikincisini önceki gece Mydonose Showland'de gerçekleştirdi. Fiyatları 15 - 25 milyon lira olan gecenin biletlerinden 1500 adet satıldığı belirtildi.
    Kanal D'den canlı yayımlanan "Yıldızlar Sınıfı Yıl Sonu Gösterisi 2003"ü Berna Laçin ile Cüneyt Özdemir sundu. Gecenin konukları arasında yer alan Mehmet Özdilek, İbrahim Kutluay, Tuncay Şanlı, Bülent Eczacıbaşı, Cem Boyner, Güler Sabancı, Oya Başar ve Levent Kırca'nın eğitimle ilgili mesajları sahneye kurulan barkovizyondan yayımlandı. Fenerbahçe Başkanı Aziz Yıldırım ile Beşiktaş Başkanı Serdar Bilgili de, camia olarak vakfın yanında olduklarını söyledi.
    
    Sana "Atom Karınca" derler
    Sahneye çıkan Hülya Avşar, Seda Sayan, Zara, Nükhet Duru, Özcan Deniz, MFÖ ve Levent Yüksel birer şarkı seslendirdi. İzleyenlerin çocukluk günlerinin heyacanını yaşadığı geceye Cem Yılmaz esprileriyle, Hürrem Sultan da danslarıyla renk kattı. Cem Yılmaz, stand - up gösterisi için ABD'ye gittiğinde tanıştığı Türk genciyle ilgili şu anısını anlattı:
    "Gösteri için New York'a gitmiştim. Atom mühendisi bir Türk genciyle tanıştım. Çocuk ABD'de atom mühendisi olmuş ama Türkiye'ye dönmek istiyor. 'Niye döneceksin Türkiye'ye? Gelip burada en fazla bir çay ocağı açarsın. Sana 'Atom Karınca' diye bir güzel de lakap takarlar' dedim."
        Kanal D, naklen yayın sırasında elde ettiği reklam gelirini vakfa bağışlarken, Eğitim Gönüllüleri'nin sürekli düzenlediği SMS kampanyası bu gece de devam etti. Aria, Aycell ve Turkcell faturalı hat sahipleri, kısa mesaj göndererek Eğitim Gönüllüleri'ne 10'ar milyon lira bağışta bulundu. TEGV yetkilileri, kanatları altına aldıkları çocukların eğitim kalitesini yükseltmek ve daha çok çocuğa ulaşmak amacıyla düzenledikleri "Yıldızlar Sınıfı Yıl Sonu Gösterisi 2003"ten elde edilecek gelirin birkaç güne kadar belli olacağını söyledi.
    Yıldızlar Sınıfı Yıl Sonu Gösterisi'ni izlemeye gelenler arasında Sema Doğan, Arzuhan - Mehmet Ali Yalçındağ, Vuslat Doğan - Ali Sabancı, Oya - Bülent Eczacıbaşı, Semahat Arsel, Ahmet Piriştina, Hande - Ömer Balıbey, Ahmet Bahadırlı, Ayşe - Ergün Gürsoy, Aziz Yıldırım, Abbas Güçlü, Sevim Emre - Orhan Gencebay, Alinur Velidedeoğlu, Selma Bezmen ve Cansu Dere gibi isimler de vardı.
    
    Yine okul yaptıracak
    Daha önce babası Celal Avşar adına okul yaptıran Hülya Avşar, Cüneyt Özdemir'in sorusu üzerine yine bir bağış okulu yaptırmak istediğini açıkladı. Avşar, "Son bir aydır Milli Eğitim Bakanı ile sık sık konuşuyoruz. Onlardan haber bekliyorum" dedi.
İstanbul-Milano eğlence hattı

    
Venedik'in yakın çevresi Lido, Murano, Burano, starların lokantası A Santa Lucia, Caffe Emporio Armani, 120 milyarlık palto, Çin yemeklerinde lider Dragon, Popstar Yarışması ve...

    
        
    Efendim, İtalya gezimin sonuna geldik. Sıkılmadığınızı umarım. Hemen belirteyim; dört yıldızlı oteller, ulaşım, transferler, gittiğimiz şehirlerdeki gezilerimiz, Milano-Floransa-Venedik'e otobüs yolculuğumuz dahil İtalya turumuz kişi başı 650 milyona maloldu. Üstelik her şey kusursuzdu. Tabii bunda Yeşil Elma'nın payı büyük. Bunu neden yazdığıma gelince: Kardeşlerim bayramda dört günlüğüne Antalya'da beş yıldızlı bir otele gitmeye karar verdiler. Araştırayım dedim, kişi başı 750 milyondan başlayan ve 1 milyar 200 milyona çıkan rakamlar verildi bana. Ben de kardeşlerimin aklını çeldim, Paris'e gitmelerini önerdim. Ülkemizde bize öyle büyük kazıklar atıyorlar ki. Hesap ortada. Elin gavuru gelip 500 milyon liraya bir hafta yan gelip yatıyor, yiyip içiyor, odalara bile s...yor, bize gelince vay anam vay! Evet, ben acayip milliyetçiyimdir ama iç turizmde bize reva görülen muamele de sinirimi bozuyor. Efendim, gelelim Venedik'teki son günümüze. Uyanık Barbaros üç kişi için 36 milyon lira verip deniz taksilerine üç gün ve 24 saat geçerli bilet aldı. Biz de Venedik'in altını üstüne getirmekte tereddüt etmedik. Bence siz de öyle yapın. Çünkü özellikle Lido ve Burano, Venedik'ten daha güzel. Üstelik Venedik'in çevresinde yer alan bu yerlere gitmek en fazla bir saatinizi alıyor. Ulaşım da çok kolay. Venedik'teki San Marco Meydanı'nın sahilinden kalkan deniz dolmuşlarına bindik. İlk durağımız 1300 yılından beri önemli bir cam üretim merkezi olan Murano oldu. Ana caddesinde bir kanal ve kanalın iki yakasında sıralanmış Rönesans evlerinin bulunduğu Lagona'da bulunan küçük bir ada köyü Murano. İşlenmiş cam eşyalardan oluşan eşsiz bir koleksiyonun yer aldığı müze burada. Zaten cam sektöründe Murano markayı bilmeyen yok. Orada irili-ufaklı dükkanlarda camın nasıl işlendiğini de görüyorsunuz. Camdan at ve kedi biblolarının yapılışını izledim, çok hoş. Sakın pazarlık yapmadan alışveriş yapmayın. Bu kez Barbaros ile birlikte kazıklandık çünkü. Öğle yemeğini minik ama çok şık bir restoranda, Trattoria Al Fırat'ta yedik. İliklerimize kadar ısıtan güneşin altında. Deniz mahsulleri, domates soslu ve sebzeli makarna söyleyip paylaştık. Harikaydı. Bir şişe şarap dahil toplam 50 milyon lira ödedik. Aşırı kalabalık yok, otel çok az. Murano'dan tekrar Venedik'e dönüp S duraktaki 61 numaralı hattan Büyük Kanal'ı gezerek Lido'ya geçtik. Lido, tam anlamıyla yaşanacak bir yer. Bir daha Venedik'e gidersem Lido'da kalırım. Hotel Du Pain'in arazisi Lido'yu bir baştan, diğer uca kadar kapsıyor. Modern. İçinde deniz kortları, golf kulübü filan var. Otelin sadece plajı 12 kilometre. Ama beni cezbeden, bir saray görünümünde olan ve içi tamamen klasik döşenmiş Gran Viale S. M. Elisabetta 28'de yer alan Hungaria Palace Hotel oldu. İki kişi 160, bir kişi sabah kahvaltısı dahil 140 milyon lira. Hemen yakınında bulunan Hotel Reiter de öyle. Lido hayli büyük, şık ve eğlenceli bir yer. Zaten Avrupalı zenginler Adriyatik kıyısında bulunan bu büyüleyici tatil yerinin müptelasıymış. Burada kumar turizmi de gelişmiş. Ağustos ve eylül aylarında da uluslararası film festivali olduğu için otellerde yer bulmak olanaksızmış. Finali, farklı renklerle boyanmış evleri, sokaklarda dantel ören kadınlarıyla ünlenen Burano'da yaptık. Çok şirin, balıkçılıkla geçinen bir ada köyü. Minik bir restoranda, bu kez abartmadan karnımızı doyurduk. Öğle yemeğini sıkı yediğimiz için karışık bir salata ve birer parça balıkla geçiştirdik. Şarap bile içmedik. Toplam 55 milyon lira ödedik.
    
        Türkiye'nin en popüleri kim?

    
Videoklip gibi bir haftaydı; bol gala, açılış, kutlama; her birinden kısa kısa... Kanal D'nin 10. yıl kutlamasında görüldü ki, popstar adayı Bayhan 'en popüler'... Karşı Pencere filminin galasındaki o dekor da neydi?.. Beşiktaş sergisinden ilginç notlar... Erkan Mumcu'ya 'Neyse ki çok yakışıklı?' diyen kadın kim?

        KAYNAMA NOKTASI / AHMET SALİH
    
    Bazı haftalar böyle oluyor. Akşamları eve yolum düşmüyor bir türlü. Ya bir gala ya da bir kutlama, bir davete icabet etmek veya bir promosyon kampanyasına maruz kalmak: Hafta içlerinin suçlu ve aceleci sosyal ortamlarında buluyorum kendimi.
    Geçen hafta da böyle geçti. İş günlerinin yorgunluğundan kaynaklanan, üzerimdeki tuhaf esriklik, gündelik, egoist zaferlerimin baş dönmesi, bir gazeteci olarak ilgi alanlarımın ve dolayısıyla katıldığım etkinliklerin çeşitliliği ile birleşince, sanki bir videoklipte oynamışım gibi geliyor son 6 güne baktığımda.
    Zaten modern dünyanın bakışı tam da gazetecinin gözüne yakışmıyor mu? Her şeyin içinden, yanından delinmez bir muafiyetle, bağışıklıkla geçen, her şeyden haberdar ama sadece bir izleyicinin, toplumsal iş bölümündeki yeri nedeniyle müdahale etme olanağı olmayan bir avarenin gezici gözü. Gündelik, toplumsal video kliplerin buğulu vizörü.
    
    Kimin zevki?
    Pazartesi akşamı Ferzan Özpetek'in "Karşı Pencere" filminin Emek Sineması'ndaki galasına gittim. İyi, hoş da, İstanbul'da sinemanın ta kendisi olan Emek'e giden o sokağı, o demokratik, herkese açık yolu kırmızı halıyla döşemek, hadi halıyla döşediniz, o içinden geçtiğimiz hortumsu kırmızı çadırı oraya kurmak kimin marifeti, hangi halkla ilişkilercinin halkla ilişki korkusuydu?
    Hürriyet gazetesinin Keyif ekinin bu mekân düzenlemesi, içinden geçtiğimiz bu kırmızı tüp, sponsorluk kurumunun, sanata neler yapabileceğinin bir göstergesiydi sanki.
    Salı akşamı Kanal D'nin 10'uncu yıl kutlamasındaydım ki oradan da dağarcığımıza kattığımız en önemli tespit, şu sıralar popstar Bayhan'ın Türkiye'deki herkesten daha popüler, daha cazip olduğuydu.
    Çarşamba akşamı Perihan Mağden, Elif Yıldız ve Ahmet Ilgaz ile Ece Bar'da buluştuk. 80'li yılların yükselen değeri Akrep Nalan şarkılarını söyler, barın etrafına dizilmiş silüetler şarkılara eşlik ederken, bir zamanlar "entel bar" diye bir kavram olduğunu hatırladım ve 12 Eylül karanlığını, kasvetini en iyi anlatan şeyin bu "entel barlar"da çekilen çok sayıdaki Yeşilçam filmi olduğunu düşündüm. Ama neyse ki camın ardında Boğaz'ın akıntısı sürüyordu. Ve Ece kendini bozmadan yeniliyordu.
Seki yerine Zerrin Özer

    
Deniz Seki'nin "Ya Bayhan, ya ben" resti yapım şirketi tarafından görülmedi. Şirket, Seki'nin yerine Zerrin Özer'le anlaştı...

        MAGAZİN SERVİSİ
    
    Popstar'ın yapımcısı Med Yapım'la yarışmanın tek kadın jüri üyesi Deniz Seki'nin yolları ayrıldı. Med Yapım, Popstar'da Seki'den boşalan jüri üyeliği için Zerrin Özer'le anlaştı. "Sözümün arkasındayım ama Med Yapım'la sözleşmem var, zor durumdayım" diyen Seki ile "Sözleşmemiz yok, el sıkışıp anlaştık" diyen Med Yapım'ın ortağı Fatih Aksoy arasındaki görüşmeler de anlaşmazlıkla sonuçlandı. Med Yapım, Seki ile yollarını ayırdıklarını açıkladı. Açıklamada şu görüşlere yer verildi:
    
    Reklam yaptı
    "Seki, geçen hafta stüdyoyu terk etmesi sonrasında, bu durumu reklam için kullanmak istedi ve Med Yapım'a çeşitli önerilerde bulundu. Canlı yayına katılmayıp mektubunun Armağan Çağlayan tarafından okunmasını veya yayına telefonla katılmayı ardından da cumartesi canlı yayında jürideki yerini almayı teklif etti. Bu, Deniz Seki'nin kendi reklamından başka hiçbir düşüncesi olmadığını gösterir. Bu nedenle Seki ile yollarımızı ayırmaya karar verdik."
'Mavi Gözlü Dev' bize sinemadan bakacak

    
Nâzım Hikmet'in son 18 yılını sinemaya aktaracak filmde, şairi Yetkin Dikinciler, eşlerini ise Başak Köklükaya ile Pelin Batu canlandıracak

        Bayram Kaygusuz
    
    Nâzım Hikmet'in yaşamı beyazperdeye aktarılacak. Yapımcılığını Biket İlhan'ın, yönetmenliğini eşi Metin Belgin'in üstleneceği 'Mavi Gözlü Dev'de, Hikmet'i tiyatro oyuncusu Yetkin Dikinciler canlandıracak. Filmde Hikmet'in ilk eşi 'Piraye' Başak Köklükaya, ikinci eşi 'Münevver de Pelin Batu olacak.
    
    Romantik komünist
    Metin Belgin, şubatta İstanbul, Bursa ve Ankara'da çekmeyi planladıkları film için Kültür ve Turizm Bakanlığı'ndan 35 milyar lira maddi destek aldıklarını belirtti. Filmde Nâzım Hikmet'in yaşamının son 18 yılını mercek altına alacaklarını ifade eden Belgin, "Karanlık bir dönem içinde Nâzım Hikmet'i, komünist, hümanist ve romantik bir aydın olarak sembol yanıyla ele alacağız" diye konuştu.
    
    'Çok heyecanlı'
    Nâzım Hikmet'in eşlerinden birini oynayacağı için çok heyecanlı olduğunu ifade eden Pelin Batu, rolüne araştırma yaparak hazırlanacağını söyledi. Oyunculuğun yanı sıra şiir yazdığından bu filmin kendisi için ayrı bir önem taşıdığını belirten Batu, şunları söyledi: 
    "Nâzım Hikmet'i çok severim. Bu proje benim hem sinema, hem de şiir yönümü birleştirdiği için bana ayrı bir heyecan veriyor. Çekimler öncesi Nâzım Hikmet ve eşlerinin yaşamöyküsüyle ilgili her şeyi öğreneceğim." 'Karaparayı aklatmayız'

    
AKP milletvekilleri, 22 bin İmarzedenin bonolarının ödenmemesi kararını savunarak, '70 milyon insan karaparayı niçin ödesin' dedi

        ABDULLAH KARAKUŞ Ankara
    
    AKP'li milletvekilleri, 22 bin İmarzedeye Hazine bonolarının ödenmemesine yönelik kararı, "Karapara aklattırmayız. 70 milyon karaparayı niçin ödesin? Her dolandırılanın parasını devlet ödemez. Sahtekârlık kokusu olursa vatandaş da cezalandırılır" sözleriyle savundular. AKP milletvekillerinin görüşleri şöyle:
    Melik Özmen (Ağrı): Bonoları 70 milyon insana ödetmenin manası yok. Buna göz yumanlar SPK ve İMKB. 22 bin kişi gitsin SPK ve İMKB'den haklarını sorsunlar. İmar Bankası gazetelerde boy boy ilanlar verdi. SPK'lı başkan ve yetkililer Merih'de mi yaşıyor, haberleri yok. 
    
    'Bu nasıl saçmalık?'
    Bono satılıyor. Satılanları da İMKB tescil ediyor. Böyle saçmalık olur mu? 3-5 bürokrat görevini yapmıyor diye niye 70 milyon faiziyle beraber 1.1 katrilyon ödesin. Örneğin, 19 yaşında bir çocuğun 7.5 trilyon mevduatı varmış. Bu kişi bu parayı nereden buldu? Karapara aklanıyordur. Karaparayı ödetmeyiz, ödenmez.
    İbrahim Hakkı Aşkar (Afyon): Mevduatın garantisi verildiği için ödeniyor. Devletin bono satışına ilişkin önceden verilmiş garantisi söz konusu değil. İnsanlar dolandırılmıştır. Rakam 850 trilyon. Bunu ödemek, bundan sonraki her dolandırıcılık olayından sonra da ödemek anlamına gelir. 
    Mehmet Kurt (Samsun): Off-shore hesapları ödenmemeli. Kıbrıs'taki off-shore hesaplarıyla ilgili danışıklı dövüş, sahtekârlık kokusu var.
    Bu arada CHP Grup Başkanvekili Haluk Koç, İmar Bankası'ndan bono alanlara ödeme yapılmamasını eleştirdi. Vatandaşların, "intihar" edeceklerini bildiren fakslarından örnekler veren Koç, gerekçeler oluştuktan sonra Anayasa Mahkemesi'ne başvuracaklarını bildirdi.
    
YATIRIM FONLARI VE BONO

    
Bireysel 5 bin yeni istihdam yaratacak
    
Bireysel emeklilikte toplanacak fonlar ekonomiye yeni kaynak yarattığından istihdamı artıracak. Sektörün 2004'te 5 bin civarında istihdam yaratması bekleniyor

        Ayfer Yıldız
    
    Bireysel emeklilik sisteminde toplanacak fonların ekonomiye kaynak yaratarak, yatırım ve yeni iş olanakları doğurması beklenirken, sektör daha şimdiden finansçılara iş olanağı sağladı.
    Hazırlıkları 3 yıl süren ve 2 ay önce devreye giren bireysel emeklilik sistemi şu ana kadar 5 bin kişiye iş imkanı yarattı. Özellikle bankacılık sektörünün geçirdiği krizde işinden olan kalifiye elemanlara istihdam yaratıldığı biliniyor. Bireysel emeklilik şirketleri, pazarlamanın yanı sıra özellikle portföy yönetimi ve finansal danışmanlık konusunda tecrübeli elemanlarla çalışmak istiyor. 2004 yılında sistemin daha iyi tanınması ve sektörde rekabetin yoğunlaşmasıyla, şirketler satış ve dağıtım kanallarını genişleteceğinden yeni acentalara da ihtiyaç duyulacak.
    
    Şirketler 2004'te satış ekiplerini genişletecekler
    
Ak Emeklilik: 10 yılda yüzde 20 pazar payı, 1.5- 2 milyar dolar fon büyüklüğü hedefleyen şirket, bu amaçla 2004 yılında dağıtım kanallarını genişletecek.
Anadolu Hayat Emeklilik: Piyasa lideri olmayı hedefleyen şirket, satış ağını yeniden yapılandıracak ve direkt satış örgütünü genişletecek. Şirket, dağıtım kanalı olarak büyük ortağı İş Bankası şubelerini ve müşteri tabanını daha aktif kullanacak.
Ankara Emeklilik: 120 kişilik direkt satış ekibinin yanı sıra serbest acente ağını genişletmek için çalışmalar yapıyor. Ayrıca, mevcut iki bölge ve iki şube müdürlüğüne, yeni iki bölge ve üç şube daha açmayı planlıyor.
Başak Emeklilik: Ziraat Bankası'nın 525 şubesi, Anadolubank'ın 35 şubesi ve 152 acentede satış yapan şirketin toplam 890 bireysel emeklilik satıcısı ve 72 kişilik bireysel pazarlama elemanı bulunuyor. Şirket, ayrılan personel olması durumunda yeni eleman alımı planlıyor.
Commercial Union Hayat ve Emeklilik: 28 şube ve binin üzerinde finansal danışmanı ile direkt satış yapan şirket, gelişen koşullara göre satış ekibini genişletebilir.
Doğan Emeklilik: 156 Dışbank şubesi ve direkt satış ekibinde toplam 566 kişi ile satış yapıyor. Ayrıca, 72 finansal danışmanı var. Şirket, bu sayıyı 200'e çıkaracak.
Garanti Emeklilik: Sektördeki ilk üç şirket arasında yer almak isteyen Garanti Emeklilik, 80 kişiyi daha satış kadrosuna katacak. 
Koç Allianz Hayat ve Emeklilik: Koçbank'ın 120 şubesi ve yaklaşık 400 acentede satış yapan şirketin 300 emeklilik satıcısı bulunuyor. Şirket, 2004'te direkt satış örgütünü genişletmeyi hedefliyor.
Oyak Emeklilik: 2004 yılı içinde satış noktalarını ve aracı sayısını artıracak. Ayrıca, çeşitli illerde temsilcilikler kurmayı planlıyor. 
Vakıf Emeklilik: Satış kadrosunu 2004'te 250 kişiye çıkarmayı planlıyor. 
Yapı Kredi Emeklilik: Doğrudan satış ekibi, banka şubeleri ve acentelere satış yapan şirket, 2004'te doğrudan satış ekibini genişletecek.
IMF'den Türkiye'ye üç muafiyet

    
    IMF, altıncı gözden geçirmenin tamamlanmasıyla 502 milyon dolarlık kredi dilimini serbest bıraktı. IMF'nin, Türkiye'nin talebi üzerine, Türkiye'yi zamanında karşılayamadığı üç kriterden muaf tuttuğu belirtildi.
    Muafiyetlerden ilki, eylülde gerçekleştirilmesi gereken, KİT'lerdeki atıl istihdamın azaltımına gidilmesine yönelik yapısal performans kriteri olarak belirtildi. İkinci kriter olarak, ekim sonuna kadar gerçekleştirilemeyen BDDK'nın etkinliğinin artırılması gösterildi. Ancak BDDK ile ilgili yasanın, bu ay kabul edildiği kaydedildi. Üçüncü kriter olarak da ekimde sağlanamayan kamu kesimi genel dengesine ait toplam faiz dışı fazla gösterildi.
Bilirkişi raporu Yargıtay'dan döndü

    
Yargıtay, Interbank'ın içini 1.2 milyar dolar boşaltmaktan yargılanan bankanın eski patronu Cavit Çağlar ile 37 kişi hakkında bilirkişi raporuyla gelen beraat kararını bozdu

        ANKARA Milliyet
    
    Yargıtay 11. Ceza Dairesi, kurdukları paravan şirketler vasıtasıyla Interbank'tan aldıkları kredileri Nergis Grubu'na aktardıkları iddiasıyla "dolandırıcılık" suçundan yargılanan işadamı Cavit Çağlar'ın da aralarında bulunduğu 37 sanığa verilen beraat kararını bozdu.
    Yargıtay, Bursa 3. Ağır Ceza Mahkemesi tarafından yargılanan ve dört yıl süren dava sonucunda Çağlar Holding Yönetim Kurulu Başkanı Çağlar, Nergis Holding Yönetim Kurulu Başkanı Şükrü Şankaya ile Interbank'tan kredi alan şirketlerin yönetim kurulu başkan ve üyelerinin de aralarında bulunduğu 37 kişi hakkında verilen beraat kararının temyiz incelemesini sonuçlandırdı. 
    
    Suç sabit bulundu
    Yargıtay 11. Ceza Dairesi, sanıklar hakkında verilen beraat kararını yasaya aykırı bularak, esastan bozdu. Daire, suçun subuta erdiğine işaret ederek, kurulan şirketlerin paravan olduğuna dikkati çekti. Yargıtay Cumhuriyet Başsavcılığı da hazırladığı tebliğnamede sanıkların mahkum edilmesi gerektiği görüşüyle verilen beraat kararının bozulmasını istemişti.
    Sanıklar Bursa 3. Ağır Ceza Mahkemesi'nde yeniden yargılanacak. Mahkeme, Yargıtay'ın bozma kararına direnirse dosya Yargıtay Ceza Genel Kurulu'na gelecek.
    İddianamede, sanıkların, 1998'de el konulan ve faaliyetlerine son verilen Interbank'tan, sanayi ve ticaret şirketlerine kredi aldıkları ve bunun yaklaşık 1.2 milyar dolarını Nergis Grubu'na aktardıkları yer alıyordu.
    
    'Kanuna uygun' denmişti
    Bursa 3. Ağır Ceza Mahkemesi, bilirkişi raporu doğrultusunda verilen kredi işlemlerinde kanuna aykırı bir yön bulunmadığı, kredilerin önemli kısmının geri ödendiği ve kredi alan şirketlerin halen aktif faaliyetlerini sürdürdükleri gerekçesiyle sanıkların beraatine karar vermişti.
    Sanıkların beraatine esas teşkil eden bilirkişi raporuna rağmen verilen bozma kararı, banka kaynaklarını, kendi şirketlerine aktaran diğer batık banka patronlarının davalarına da örnek olabilecek.
    
    
Emsal oluşturacak
    Bursa 3. Ağır Ceza Mahkemesi'nin, bilirkişi raporuna dayanarak beraatlerine karar verdiği sanıkların suçlarının subuta erdiğini belirten Yargıtay'ın kararı, benzer davalar için de emsal oluşturacak. Daha önce Korkmaz Yiğit bilirkişi raporuyla aklanırken, Ali Balkaner'in de nitelikli dolandırıcılık davasıyla yargılandığı mahkemeye sunulan bilirkişi raporu aklama yönündeydi. En son Dinç Bilgin davasına sunulan ve Prof. Dr. Kayıhan İçel tarafından hazırlanan bilirkişi raporu da sanıkların lehine çıkmıştı. Öte yandan Halis Toprak hakkında da önceki gün dolandırıcılık suçlamasıyla dava açıldı
Arçelik'ten el yakmayan ocak, kendi kendini temizleyen fırın

    
Ankastre ürün sayısını artıran Arçelik, ısıyı tencerenin içine vererek el yakmayan ocak ve temizliğini kendi yapan akıllı fırın üretti

        EKONOMİ SERVİSİ
    
    Beyaz eşya üreticisi Arçelik, ankastre ürünlerdeki model sayısını 46'dan 82'ye çıkartırken, 'akıllı ürünlerle' bu pazara ağırlığını koymaya hazırlanıyor. Arçelik, Etiler Mutfak Mağazası'nda düzenlediği toplantıyla fiyatları 260 milyon ve 2.6 milyar lira arasında değişen 'akıllı' ankastre ürünlerini tanıttı.
    Pirolitik fırınlar, akıllı pişirme programı, kullanıcıyı yönlendiren animasyonlu interaktif matrix ekran ve koku giderme özelliklerinin yanı sıra akıllı temizleme fonksiyonuyla içindeki kirliliği otomatik ölçerek temizleme süresini hesaplıyor, kendi kendini temizleme kararı veriyor. Yüzde 45 enerji, yüzde 55 zaman tasarrufu sağlayan indüksiyonlu ocaklar ise enerjiyi direkt olarak tencerenin içine aktardığı için el yakmıyor. Yeni ürünler arasında yüksekliği kumanda ile ayarlanabilen davlumbaz ile ocak alevinin istenmeden sönmesi halinde yeniden ateşleme ve çocuk kilidi özelliği olan gazlı ocaklar da bulunuyor.
    
    Cep telefonu satacaklar
    Yeni ürünleri tanıtan Arçelik Genel Müdürü Gündüz Özdemir ocak ayı itibariyle ürün gamına cep telefonunu da katacaklarını söyledi. Özdemir, "Türk tüketicisine kolay erişim sağlayacağımıza inanıyoruz. Bilinen telefon markalarını satacağız. Belki daha sonra üretim de yapılabilir ama şimdilik yok" dedi.
İşadamlarına İtalya Cumhuriyet Nişanı

    AYTEN GÖRGÜN ÖZEL İstanbul
    
    Eczacıbaşı Holding Yönetim Kurulu Başkanı Bülent Eczacıbaşı, Sabancı Holding Lastik ve Takviye Malzemeleri Grup Başkanı Güler Sabancı ve İş Bankası Genel Müdürü Ersin Özince'ye, Türk - İtalyan ilişkilerinin gelişmesinde gösterdikleri katkılardan dolayı İtalya Cumhuriyeti Nişanı verildi. İtalya Büyükelçiliği'nin İstanbul'daki konutundaki törene İtalya'nın Ankara Büyükelçisi Vittorio Claudio Surdo da katıldı.
Fransız Danone, yoluna Mis'le devam edecek

    
Sabancı'nın DanoneSA ortaklığının sona erdiğini açıklamasından bir gün sonra Fransız Danone, Nestle'nin Mis ve Gülüm markalarını aldığını bildirdi

        EKONOMİ SERVİSİ
    
    Sabancı ortaklığına son veren Fransız Danone, gruptaki hisselerinin tamamını aldıktan sonra şimdi de Nestle'nin Türkiye'deki süt ve sütlü ürünler bölümünü satın aldı. DanoneSA markası ile 1997'den bu yana Sabancı Grubu ile yüzde 50 - 50 ortak çalışan Danone, bundan sonra Nestle'den aldığı Mis ve Gülüm markalarıyla yoluna devam edeceği bu alanda cirosunu ikiye katlamayı hedefliyor. Şirket, bundan sonra Danone, Danette, Tikveşli, Birtat, Petit Danone ve Dany markaları ile faaliyetlerini sürdürecek.
    Danone Tikveşli Genel Müdürü Serpil Timuray neden Nestle'nin süt ve sütlü ürünler bölümünü satın aldıkları sorusu üzerine cironun büyük bir payını bu ürünlerin oluşturduğunu belirterek, "Bu bizim için stratejik bir işkolu" dedi. Timuray, gıdada Piyale markası ile büyüyecek olan Sabancı ile de aynı pazarı paylaşmanın pazarı büyüteceğini kaydetti.
    
    Marka Danone olacak
    Timuray, Nestle ile görüşmelere Sabancı ortaklığı sırasında başladıklarını bildirdi. Nestle'nin süt ve sütlü ürünler bölümünü ne kadara aldıklarını açıklamayan Timuray, satın almanın Rekabet Kurumu'na tabi olduğunu bu nedenle rakam vermekten çekindiklerini dile getirdi. Timuray, Nestle markalı süt ve süt ürünlerinin bir süre sonra Danone markası altına entegre etmeyi planladıklarını ifade etti. Nestle'nin sahip olduğu Nesquick ve diğer çocuk ürünleri ise anlaşma dışında tutulacak.
    
    
Personeliyle devraldı
    1 Mart 1997'de Hacı Ömer Sabancı Holding ile yüzde 50 - 50 ortaklık yaparak Türk pazarına giren Fransız Danone'nin, DanoneSA'nın bütün taşınır ve taşınmaz mallarını, tesislerini, personel ve yönetim kadrosunu devraldığı, yönetimde de değişiklik yapılmadığını bildirildi. Bu arada Danone şişelenmiş su pazarındaki faaliyetlerini Danone Hayat ve İçecek Gıda Sanayi ve Ticaret adı altında Hayat, Akmina, Evian, Flora ve Şaşal markaları ile devam ettirecek. 
    
    
Nestle hedef büyüttü
    Nestle'den yapılan açıklamada da "Satış, çikolata, mutfak ürünleri, bebek mamaları kahvaltılık, gevrekler, kahve, su gibi potansiyeli yüksek kategorilerde büyüme stratejimize uygun bir karar olarak alınmıştır" denildi. Nestle hedefinin 160 milyon dolarlık iş hacmini beş yılda 500 milyon dolara çıkarmak olduğunu açıkladı. Nestle Türkiye Kurumsal İlişkiler Direktörü Ahter Kutadgu, Gönen fabrikası ve Mis markasının Danone'ye devredileceğini bildirildi. 
İmar'ı özel ekip inceleyecek

    
Hükümet, İmar Bankası'ndaki yolsuzlukların neden farkına varılmadığını ortaya çıkartmak için özel inceleme başlatıyor. İnceleme için özel ekip kuruldu

    ANKARA Mİlliyet
    
    Devlet Bakanı Ali Babacan, İmar Bankası'nda yolsuzlukların farkına varılamamasının nedenlerini bulmak amacıyla özel bir inceleme ve değerlendirme çalışmasının başlatılacağını bildirdi. Babacan'ın sözünü ettiği özel inceleme için özel bir ekip oluşturulduğu öğrenildi.
    Yazılı bir açıklama yapan Babacan, 3 Temmuz'da İmar Bankası'nın bankacılık ve mevduat kabul etme izninin kaldırılmasının ardından finans tarihinin en büyük ölçekli yolsuzluk, hırsızlık ve vergi kaçakçılığı olayının ortaya çıktığını kaydetti. Babacan, "Gerek bu yolsuzluğun hesabının sorulması, gerekse gelecekte bu tür olayların yaşanmaması için sağduyulu ve soğukkanlı bir tavır sergiliyoruz" dedi.
    İmar Bankası'nda yaşanan yolsuzluğun her kademedeki sorumlularını bulmak için inceleme, soruşturma ve yargı sürecinin devam ettiğini kaydeden Babacan, İmar Bankası olayıyla ilgili olarak özel bir inceleme ve değerlendirme çalışmasının başlatılmasına karar verildiğini ifade etti.
    
    Sorunlar anlaşılacak
    Babacan, çalışma sonucunda aynı zamanda finansal piyasalara yönelik gözetim ve denetim çerçevesinin, bağımsız denetim sürecinin ve ilgili otoriteler arasındaki eşgdümün güçlendirilmesine yönelik önerilerin ortaya çıkacağını bildirdi. Babacan, açıklamasına şöyle devam etti: "Bu suretle gelecekte kamuya büyük yükler getirebilecek benzeri yolsuzlukların önlenmesi açısından da önemli veriler elde edilecektir. İnceleme ve değerlendirmeyi yapacak isimler kısa sürede belirlenecektir. Çalışmanın sonuçları da en kısa zamanda kamuoyuna açıklanacaktır."
'BDDK ve SPK da suçlu'

    
Erdoğan, İmar Bankası'nın hayali bonoları için BDDK ve SPK'nın müdahil olmayarak suçlu olduğunu belirtirken, vatandaşları da 'Kanunu bilmemek bahane değil' diye eleştirdi

        ABDULLAH KARAKUŞ Taşkent
    
    Başbakan Recep Tayyip Erdoğan, İmar Bankası mağdurlarına yönelik yasadan bonozedelerin çıkarılmasını savundu. Milletvekillerinin bu konuda haklı olduğunu belirten Erdoğan, bonozedeleri de, "Hukuk öyle diyor. Kanunu bilmemek bahane değil" diye eleştirdi. 
    Taşkent'te bonozedelerle ilgili yaşanan tartışmaları değerlendiren Erdoğan, İmar Bankası'nın yetkisi olmadığı halde bono sattığını ifade etti. Bu konuda BDDK ve SPK'nın müdahil olmayarak suçlu olduğunu söyleyen Erdoğan, "Suç duyurusu yapıldı, böyle tablo ortadayken 850 trilyonu niye ödeyelim diyorlar" şeklinde konuştu. Bono satış yetkisi olmayanların da sorumlu olduğunu belirten Erdoğan, onlara da gidilip talepte bulunulması gerektiğini belirtti. Erdoğan, "Vatandaş ne bilsin diyorlar, hukuk öyle demiyor, kanunu bilmemek bahane değil. Böyle bir şeyin altına giremezdik" dedi. 
    
    'Bazı duyumlar var'
    Kuvvetler ayrılığı ilkesine göre sözün yargıda olduğunu belirten Erdoğan, "O sürece müdahale etme yetkimiz yoktur. BDDK'ya 'Ne kadar mudi var?' diye sorduk, 400 bine yakın kişi çıkardılar. Bu parayı BDDK'nın kendisi ödemesi lazım. Ancak bunu ödemeye gücü yok. Onların bu durumunu önlemek için ödemeleri 3 - 10 yıla yaydık. Bunlar incelenecektir. Bazı duyumlar da var. Duruma göre BDDK da vazgeçebilecektir" diye konuştu.
    
    
Asgari ücrette vergi ve prim azaltılacak
    Asgari ücret konusunda görüşmelerin sürdüğünü söyleyen Erdoğan şunları kaydetti: "Bir işçinin işverene maliyeti 427 milyon, enflasyon oranı yüzde 20. Brüt asgari ücrete yüzde 20 ilave yapalım. Ödenmesi gereken net parayı bize bırakın. Biz başta vergiler ve SSK primlerinden fedakârlık yapacağız. Bunları iş çevrelerine söyledik. Onlar da biz bunu anlamamıştık dediler. Hepsi de iyi niyetli yaklaştılar, 'ocak ayına kadar bu sorunu halledelim' dedik."
BDDK köşeye sıkıştı

    
Danıştay Dava Daireleri Genel Kurulu, 'Demirbank'a el konulmasının yanlış olduğuna' karar verdi. Bankayı 350 milyon dolara satan BDDK'yı zor günler bekliyor

        ANKARA Mİlliyet
    
    Danıştay İdari Dava Daireleri Genel Kurulu, Demirbank'ın, Tasarruf Mevduat Sigorta Fonu'na (TMSF) devrine ilişkin Bankacılık Düzenleme ve Denetleme Kurulu (BDDK) kararının yanlış olduğuna karar verdi. Bu karar, yargılama bitmeden, bankayı 350 milyon dolara HSBC Bank'a satan BDDK açısından büyük sorunlara neden olabilecek yeni bir süreci başlattı.
    Bankanın eski sahibi Cıngıllıoğlu ailesinin şirketi Cıngıllı Holding Demirbank AŞ, 6 Aralık 2000 günlü, Demirbank'ın fona devrine ilişkin BDDK kararının iptali istemiyle dava açtı. Danıştay 10. Dairesi, BDDK'nın Bankalar Kanunu'nun "alınan tedbirlere rağmen mali durumun tehlikeye girmesi" halini içeren 14. maddesinin 3. fıkrası uyarınca verdiği kararın doğru olduğuna işaret ederek talebi reddetti. 
    
    Söz Genel Kurul'da
    Temyiz üzerine dosyaya bakan Danıştay İdari Dava Daireleri Genel Kurulu dün dairenin kararını 8'e karşı 21 oyla esastan bozdu. Karar, BDDK kararının doğru olmadığına, bankanın içinde bulunduğu koşulların, Bankalar Kanunu'nun 14. maddesinin 3. fıkrasında belirtilen devir koşullarına uymadığına dayandırıldı. Dava yeniden Danıştay 10. Dairesi'nde ele alınacak. 
    Dairenin, Genel Kurul'un kararına uyması halinde BDDK kararı temyiz edecek ve dosya yeniden Genel Kurul'a gelecek. Dairenin, ilk kararında direnmesi halinde son sözü Genel Kurul söyleyecek. Genel Kurul, sürpriz olmazsa BDDK işleminin iptali yönünde karar verecek.
    Kesin karar, Cıngıllıoğlu ailesinin avukatlarının tüm uyarılarına rağmen, bankayı 350 milyon dolara HSBC Bank'a satan BDDK'nın Demirbank'a ilişkin tüm işlemleri konusunda hukuki süreçleri başlatacak.
    Danıştay'ın kesin kararı, dünkü kararla aynı doğrultuda olursa, Demirbank'ın yeniden bankacılık işlemlerinde bulunma hakkı doğacak. Ama gayrimenkulleri, araç-gereçleri satılan, hesapları devredilen, hukuki varlığı sürmeyen Demirbank'ın el konulduğu dönemdeki şartlarıyla eski faaliyetlerini nasıl sürdüreceği tartışma yaratacak.
'Çocuklarınızın gece kulübü hesabı bile değil'

    
Başbakan Erdoğan, asgari ücrette yüksek artışa karşı çıkan iş dünyasına önce çattı, sonra 'Yüzde 20'yi hesaplayın, gerisini devlete bırakın' dedi

        ELÇİN ERGÜN Konya
    
    Başbakan Tayyip Erdoğan, asgari ücretin artırılması çalışmalarına karşı çıkan iş çevrelerine sert yanıt verdi. Erdoğan, "İşadamları gücenmesin ama bu ücret bir çoğunun evladının İstanbul'daki gece kulüplerinde ödediği hesap bile değil. Bu ücretle bir ailenin geçinmesi imkânsız" dedi.
    Konya Organize Sanayi bölgesi "doğalgaza geçiş projesinin" açılış töreninde konuşan Erdoğan, net asgari ücretin 350 milyona çıkarılması yönünde bir talimat vermediğini belirterek, "Başımı iki elimin arasına alıyorum, 227 milyonla vatandaşın geçinmesinin mümkün olmadığını görüyorum" diye konuştu.
    İşadamlarının devletten bir adım atmasını beklediğini vurgulayan Erdoğan, hükümetin vergi ve SSK priminden tasarruf edeceğini, işverenin de asgari ücret konusunda bir adım atması gerektiğini vurguladı. 
    
    TOBB, 'Tamam' dedi
    Erdoğan, işadamlarına, asgari ücret konusunda, "Bu yılın enflasyon oranı olan yüzde 20'yi hesaplayın gerisini devlete bırakın" önerisini getirdi. Erdoğan, törende bulunan TOBB Başkanı Rıfat Hisarcıkoğlu'na "Ne diyorsunuz?" diye sordu. Hisarcıklıoğlu'ndan "Tamam" yanıtını alan Erdoğan "İtirazınız yoksa mesele çözülmüştür" dedi.
    Asgari ücret konusunda iş çevrelerinden gelen eleştirilere Erdoğan şöyle yanıt verdi: 
    "İşadamları asgari ücret konusunda hükümeti topa tuttu. Bizim amacımız işçi ve işveren arasında uzlaşmayı sağlamak. Yarın bizi defnecekleri yer 2 metreküp toprak. Rekabet gücünün azalacağını söylüyorlar, kimse vergi kaçırmaz, kayıt dışı işçi çalıştırmazsa bak nasıl sıçrıyoruz. İşçi ücretleri konusunda Çin'i örnek gösteriyorlar. Bana Çin'i değil batıyı örnek göster. Asgari ücret konusunda farklı sesler gelecektir ancak son kararı biz vereceğiz. İşadamları gücenmesin ama bu ücret bir çoğunun evladının İstanbul'daki gece kulüplerinde ödediği hesap bile değil. Bu ücretle bir ailenin geçinmesi mümkün değil." 
    
    Emekliye zam müjdesi
    Erdoğan Karaman'da katıldığı açılışlarda yaptığı konuşmada da Bağ - Kur emekli maaşlarına yılbaşından itibaren zam yapmak için çalışmalarının sürdüğünü söyledi.
    
    
'Asgari ücret vergi dışı kalamaz'
    Maliye Bakanı Kemal Unakıtan yeni vergi paketini tanıttığı toplantıda bir soru üzerine asgari ücretin vergi dışı bırakılmasının şu anda söz konusu olmadığını belirterek, "Ancak her yıl vergi dilimleri düşüyor. Dolayısıyla asgari ücretten alınan vergi de düşüyor. Zaten politikamız da verginin yıldan yıla azalması... İnşallah bizim iktidarımız döneminde asgari ücretten vergi alınmadığını göreceğiz" dedi.
    
Bu da hayali nema olayı

    AHMET ERHAN ÇELİK Ankara
    
    Hazine, çalışanları tasarrufa teşvik (zorunlu tasarruf) hesabının tasfiyesinde İmar Bankası'ndakine hayali bonolara benzer yolsuzluk izleri buldu. Bazı belediyelerde "hayali nema ödemeleri" tespit edildi.
    Hayali nema olayının çok sayıda belediyede yaşandığı, tespitlerin Devlet Bakanı Ali Babacan'a da verildiği kaydedildi. Bazı belediyelerin çalışanlardan trilyonlarca liralık zorunlu tasarruf kesintisi yaptığı halde bu paraları hesaba yatırmadığı, buna karşılık Hazine'den nema ödemesi aldığı belirlendi. Hazine yetkilileri, "Kesintileri hesaba yatırmadığı halde nema alan kuruluşların sayısı yüksek çıkarsa ikinci İmar olayıyla karşı karşıya olduğumuz söylenebilir" dediler. 
'Fener Cumhuriyeti'nin geliri borcunun iki katı

    
Fenerbahçe Başkanı Aziz Yıldırım, kulübün 2006'ya kadar 65 milyon dolar borç ödemesi bulunduğunu söyledi. Yıldırım, ancak borcun 2 katı kadar da gelir beklendiğini açıkladı

        EKONOMİ SERVİSİ
    
    Fenerbahçe Kulübü Başkanı Aziz Yıldırım, kulübün 2006 yılına kadar mukavelelere bağlanmış borçlarının 65 milyon dolar olduğunu belirterek, ''Kulübün aynı sürede 2 katı kadar geliri ve alacağı var. Şu anda alacak ve borçları bir araya getirilirse hep artıda olan bir kulüp'' dedi. Fenerbahçe Sportif AŞ hisselerinin halka arzıyla ilgili yapılan anlaşmanın imza töreninde, ''Fenerbahçe Cumhuriyeti Halka Açılıyor, Cumhuriyet Halkındır'' temalı multivizyon gösterisi sunuldu.
    
    100. yılda 70 milyon $
    Yıldırım törende yaptığı konuşmada, halka arzla birlikte Fenerbahçe'nin daha da büyüyeceğini belirterek, "İlk hedefimiz, 2007 yılında yani 100. yılda 70 milyon dolar bütçesi olan bir Fenerbahçe yaratmak, arkasından bunu 100 milyon dolarlara taşımayı sağlayacak yatırımları yapmaktır" dedi. Yıldırım, iki yıl önce aldıkları halka açılma kararının, ülkenin geçirdiği zor günler nedeniyle bugüne kadar uygulanamadığını kaydetti. 
    Daha sonra soruları yanıtlayan Yıldırım, elde edilecek gelirin Fenerbahçe'nin geleceğine yatırım için kullanılacağını söyledi. Yıldırım, "Hiçbir yönetici, hiçbir şekilde alacaklarını tahsil etmeyecektir" dedi.
    
    Hisselerin satışı garanti
    Denizbank Genel Müdürü Hakan Ateş de konuşmasında, yaptıkları anlaşmanın gerçek yüklenimi içeren bir kontrat olduğunu belirterek, Denizbank'ın bütün hisseleri satın almayı henüz bir konsorsiyum oluşturulmadan garanti ettiğini söyledi.
    
    
Fener ocakta borsada
    Deniz Yatırım Genel Müdürü Cafer Bakırhan, halka arz için bir hafta - 10 gün içerisinde SPK'ya başvuracaklarını ve ocak ayının ikinci yarısında halka arzı gerçekleştireceklerini bildirdi. Yurtdışı satışı konusunda ocak ayında Ekspres Yatırım'la ''roadshow'' planlandığını aktaran Bakırhan, tarih ve fiyatın belli olmadığını söyledi.
    Tamamen kulübe ait olan Fenerbahçe Sportif AŞ'nin yüzde 15'i halka arz edilecek. Kulübün ana gelir kalemlerinin önemli kısmı kurulacak bu şirkete aktarılacak. Şirket kârının yüzde 80'i temettü olarak dağıtılacak. 
    
    FB Televizyonu geliyor
    Bu arada Fenerbahçe Televizyonu hakkında bilgi veren Nuri Çolakoğlu, yıl bitmeden test yayını yapılacağını, sosyal tesislerin açılacağı 16 Ocak'ta ise televizyonun yayına gireceğini söyledi. 
    
    
'Yeni bir modelle halka açılıyoruz'
    FB Kulubü 2. Başkanı Nihat Özdemir, değişik ve yeni bir modelle şirketi halka açacaklarını belirterek, gider kısıtlamasını devreye soktuklarını ve gelirlerin yüzde 10'una kadar harcama yapacaklarını söyledi. Halka arzdan elde edilecek kaynakla yeni bir proje başlatacaklarını belirten Özdemir, "Bu proje ile 1000 araçlık otopark, alışveriş merkezi, kültür merkezi, Fenerbahçe müzesi ve 5 bin kişilik kapalı spor salonu yapacağız" dedi. 
    
    
'En kötü maçta 35 bin kişiyiz'
    Asbaşkan Murat Özaydınlı da şunları söyledi: "Yatırımcı artık ABD ve Avrupa'da olduğu gibi hisse senedinde ne kadar gelir elde ediyorum, ona bakıyor. FB, geçen sene çok kötü bir dönem geçirdi. Bu dönemde bile yakaladığı reytingler Galatasaray ve Beşiktaş'tan daha çok. Liderden 30 puan gerideyken 35 bin seyirciyle oynadık. Bir mağlubiyetten sonra Fenerium mağazasını 'Pazar günü açmayın, ne olur ne olmaz' dedim. O akşam o ayın en yüksek cirosunu yapmışız."
Lüks otoya yüksek vergi

    
Motorlu Taşıtlar Vergisi silindir hacmi ve yaşa göre hesaplanacak. Motor hacmi 3500 cc'nin üzerindeki lüks otomobillerin vergisi 9 milyara çıkıyor

        ANKARA Milliyet
    
    Maliye Bakanı Kemal Unakıtan'ın açıkladığı 2004 yılı vergilerine göre 4 - 6 yaş arasındaki motorlu taşıtlar vergisi (MTV) düşerken, Porsche - Ferrari gibi lüks otomobillerin vergisi dokuz kata varan oranlarda artıyor. Yaygın olarak kullanılan 1300 - 1600 cc motor hacmindeki araçların vergileri de yüzde 40 artışla 400 milyon liraya çıkıyor.
    Yeni MTV sisteminde ağırlık ölçütü devre dışı bırakılırken, vergi tutarları silindir hacmi ve yaşa göre belirleniyor. Araçların silindir hacimleri yedi ayrı kategoriye, yaş sınıfları ise 1 - 3, 4 - 6 şeklinde 3'er yıllık dönemlere ayrıldı. 3501 cc'nin üzerindeki üst limiti 9 milyar lira olarak belirlendi.
    
    Dokuz kat artış
    Maliye Bakanı Kemal Unakıtan 52 maddelik yeni vergi yasasını tanıttığı basın toplantısında yeni MTV sistemiyle ilgili tabloyu göstermekten özenle kaçındı. Unakıtan lüks otomobillerin MTV'sinin neden artırıldığını anlatırken, "Mesela Porsche 300 milyar lira. Ödenen vergi 900 milyon lira. Buna son veriyoruz. Şimdi o Porsche'nin vergisi 9 milyara çıkıyor" diye konuştu. Unakıtan, Porsche marka ve benzeri araçların vergisinde 9 katlık artışı "Ufak bir değişiklik oldu" şeklinde açıkladı.
    Unakıtan'ın örnek verdiği Porsche'de 3600 cc ve 3760 kilogram ağırlığında Carrera Coupe modelinde 1 - 3 yaştaki MTV 5 milyar 432 milyon, 4 - 6 yaşta 3.6 milyar, 7 - 11 yaşta 1.3 milyar, 12 - 15 yaşta ise 903 milyon lira düzeyinde.
    Şu anda 1801 kilogramın üzerinde 1601 cc ve üzerindeki otomobillerin vergileri de aynı düzeylerde bulunuyor. Unakıtan yeni MTV sisteminin Avrupa Birliği'ndeki uygulamalarla kurgulandığını anlatırken "daha adil ve basit bir vergileme" diye konuştu. Mevcut sistemde ağırlık esasına göre vergi alındığını belirten Unakıtan, arabanın kilosu ile değerinin ters orantılı olabildiğini, adil olmayan bir sistemden şimdi daha adil bir sisteme geçtiklerini vurguladı. Unakıtan motosikletlerin de 2005 yılından geçerli olmak üzere MTV kapsamına alındığını anlatırken ek motorlu taşıtlar vergisinin mahsup işleminin ocak ayında yapılacağını söyledi.
    Unakıtan, mahsup edilmeyen verginin, temmuz ayı beklenmeksizin ocak ayında araç sahiplerine iade edileceğini söyledi. Unakıtan, yıl sonuna kadar motorlu taşıt vergi dairelerinin, işlemlerin fazla oluşu nedeniyle cumartesi ve pazar günleri de açık olacağını vurgularken, "Paralarını yatırmaları için vatandaşlarımızı bekliyoruz" dedi.
    
    'Canınıza okurum'
    Unakıtan yeni vergi düzenlemeleri kapsamında enflasyon muhasebesi uygulamasının getirildiğini ve her şeyin masraf yazılmasına imkan tanındığını vurgularken, "Bundan sonra vergi kaçırmanın mazereti yok... Kaçıranın da canına okuyacağız. Ona göre" dedi.
'Muhatap biz değiliz'
    Demirbank'ı 2001'de satın alan HSBC Bank, "Ortaya çıkan mevcut hukuki durumun muhatapları BDDK / TMSF olup, bankamız değildir" açıklaması yaptı. Fon'daki Demirbank hisselerinin mülkiyetinin tamamının HSBC Bank PLC'ye satıldığı ve HSBC'nin seçerek aldığı aktiflerin bankanın Fon'a devredildiği bilanço aktiflerinin yüzde 10'u olduğu hatırlatıldı. 
    Açıklamada, "Müşterilerimiz açısından endişe edilecek bir durum bulunmamaktadır. Bankamız tüm faaliyetlerine kesintisiz olarak devam etmektedir" denildi.
    
    
'Devlet zararı karşılamalı'
    AHMET ERHAN ÇELİK Ankara
    BDDK yönetimi ve TMSF hukukçuları "bundan sonra ne olacak" sorusuna şu yanıtları veriyor:
    
    Cıngıllıoğlu "Bankamı geri verin derse" ne olur?
    TMSF hukukçularına göre hukuken bankanın eski haline getirilmesi mümkün değil. Bu tez şu örnekle açıklanıyor: Devlet yol geçirildiği için kamulaştırarak yıktığı apartmanın yerine bina dikerse ve yıkılan apartmanın sahibi yargı kararıyla devleti mahkum ettirirse yeni yapılan bina yıkılmıyor. Buna karşılık devlet hak sahibinin zararını karşılamakla yükümlü oluyor.
    
    Cıngıllıoğlu bankanın satışından kazanılan 350 milyon doları geri isterse ne olur?
    Danıştay kararı hiçbir şekilde HSBC'nin banka sahipliği durumunu etkilemez. Ama Cıngıllıoğlu satıştan devlet kasasına giren 350 milyon doları veya gerçek değerin tespit edilip yeni satış rakamının kendisine ödenmesini isteyebilir. 
    
    Cıngıllıoğlu tazminat talep edilebilir mi?
    Bu mümkün; ancak BDDK bankanın satışında gecikilmesi halinde "kamu zararı oluşacağı" savını öne sürer. BDDK'nın mali bünye raporları kamu zararı savını kanıtlamak için kullanılacak.
    
    Cıngıllıoğlu'na yapılacak her ödeme BDDK'ya rücu eder mi?
    Devlet tazminat paralarını ödedikten sonra el koyma kararını alan BDDK üyeleri ve diğer yetkililerden bu parayı geri isteyebilir. Bunun için ayrı soruşturma yapılır. Dava açılır; mahkeme kararına göre ilgili kişiler tazminat ödeyebilirler.Kulüplere gözdağı!

    
Maliye Bakanı Kemal Unakıtan, yeni vergi düzenlemelerine karşın ödeme yapmayan kulüplere sert çıktı, "Uygulamayanları yola getirmesini bilirim" dedi

        CEMAL ERSEN

    
    Kulüplerle randevu
    YENİ vergi düzenlemeleri ile ilgili olarak Ankara'da toplantı düzenleyen Maliye Bakanı Kemal Unakıtan, kulüplerin vergi borçlarını ötelemek için yaptığı girişimi geri çevirdi. Cemal Aydın, İlhan Cavcav, Nihat Özdemir, Hüsnü Güreli ve Çağdaş Ergin'in de katıldığı toplantıda, Beşiktaş'ın Fenerbahçe ve Galatasaray'a oranla neden daha fazla stopaj ödediği gündeme geldi. 
    
    Farkı araştırdı
    FENERBAHÇE'NİN 64.5, Galatasaray'ın 519 milyar lira stopaj ödemesine karşın, Beşiktaş'ın 1.7 trilyon lira ödemesi üzerinde duran Maliye Bakanı Unakıtan ve müsteşar Hasan Basri Aktan'ın aradaki farkın nedenlerini sorduğu bildirildi. KDV miktarlarında da önemli fark bulunduğuna dikkat çeken yetkililer, kulüplerin borçlarını öteleme konusundaki isteğini kabul etmedi.
    
    'Yola getiririm'
    BAKAN Unakıtan, vergisini ödemeyen kulüpleri uyararak, "Yeterli kolaylık sağlandı. Yeni uygulamaya uymayanı yola getirmesini bilirim" dedi. Yeniden yapılanma ile kulüplere büyük kolaylık sağlandığını dile getiren Unakıtan şunları söyledi; "Stopajları değiştirdik. Bizim göstermiş olduğumuz kolaylıklardan herkes istifade etsin, gereğini yerine getirsin" 
Yeşilyurt çeyrek finalde

    
    KONFEDERASYON Kupası'nda Yeşilyurt Bayan Voleybol Takımı, 3.tur rövanş maçında Polonya'nın Stal Mielec takımına 3 - 1 yenilmesine rağmen ilk maçı 3 - 0 kazandığı için çeyrek finale yükseldi. İlk iki seti 25 - 12, 25 - 22 kaybeden temsilcimiz üçüncü seti zor da olsa 25 - 23 almayı başardı ve turu garantiledi. Son seti önde kapatan Polonya ekibi galibiyeti yakalamasına rağmen turu geçen taraf Yeşilyurt oldu. Sarı - Kırmızılı bayanlar çeyrek final ilk maçını 21 Ocak'ta İspanya'nın Avilla takımı ile İstanbul'da oynayacak.
    
    
Erdemir elendi
    VOLEYBOL Erkekler Avrupa Top Teams Kupası birinci tur rövanş maçında Erdemirspor, Bulgaristan'ın Lucoil Netfochimik Burgaz takımını 3 - 2 yenmesine karşın, ilk maçı 3 - 1 kaybettiği için elendi. Karşılaşmanın setleri ise 25 - 18, 25 - 21, 23 - 25, 18 - 25 ve 15 - 12 sona erdi.
    
    Filede dün
    V.Güneş Sigorta - E.Toki: 3 - 0
    Eczacıbaşı - Ş.Urfa: 3 - 0
    Dicle Üni. - Numune: 3 - 0
    T.Telekom - Beşiktaş: 2 - 3
    Kocaeli - Karşıyaka: 0 - 3
Sadunhan çimi sever
    Afşın YAKUBOĞLU

    1.AYAK: Mektepli için grup uygun. Va Bene ve Buracan rakipleridir. Bu üç safkandan sonra Nagihan değerlendirebilir.
    2.AYAK: Cankaraca formunu buldu. Gökçebey rakibinin en ufak hatasını affetmez. Göktuğbey her geçen gün daha iyi duruma geliyor. Ballıcalıoğlu ve Gökalp sürpriz şansına sahip.
    3.AYAK: Septo, Şahika mücadelesine son yarışını beğendiğim Güzihala da katılabilir. Sürpriz Carnedas ve Popüler.
    4.AYAK: Sadunhan için grup müsait. Sevdiği çim pistte birinciliğin en güçlü adayıdır. Raif, Çetegen ve Yazgülü daha sonraki ihtimaller.
    5.AYAK: Flamingo Dansçısı kıvamını buldu. Kamelya ve Lady Mirage bu grupta kesinlikle ihmale gelmez. Miss Rain ve Gülru yarıştaki iddialı diğer isimlerdir. Hicazkar ve Chip'i geniş oynayanlar yazabilir.
    6.AYAK: Hazarfen ve Kocabey arasındaki mücadele bence birinciyi belirler. Sarbölek ve Bıçkınbey bu iki safkanın kötü koşması halinde devreye girebilir.
Trabzon'un kupa sefası: 3-1

    
Bordo-Mavili takım, ligdeki başarısını Türkiye Kupası'na da taşıdı. 2. Lig'in dişli ekibi Kayseri'yi Maxim'in biri penaltıdan iki golü ve Yattara'nın şık vuruşuyla geçerek, üçüncü tura adını yazdırdı

        
    Topuz teselli verdi
    LİGDE liderin takipçisi olan Trabzonspor, İkinci Lig A Kategorisi'nde mücadele eden Kayserispor'u rahat geçerek, Türkiye Kupası'nda tur atladı. 38'de Gökdeniz'i Barış Bayram'ın düşürmesiyle kazanılan penaltı vuruşunu Maxim ağlara gönderdi: 1-0. Aynı futbolcu, 45. dakikada yine sahne aldı, skoru 2-0'a taşıdı. 63'te Mehmet Topuz'un şutu direğin içine çarparak gol oldu, konuk ekip umutlandı. 88'de Yattara serbest vuruştan attığı golle skoru belirledi.
    
    Maçın karnesi
    HAKEMLER: Oktay Demiray, Mehmet Başpınar, İlker Coşkun
    TRABZONSPOR: Petkoviç (5) - Mustafa Yalçınkaya (4)(Recep Dk.53 (4), Erdinç (6), D'Haene (6), Sommers (6) - İbrahim Ege (7), Emre Toraman (5), Gökdeniz (6), Maxim (6) (Alişen Dk.83) - Yattara (6), Fatih (5), (Emre Aygün Dk.46 (4)
    KAYSERİSPOR: Candan (4) - Seyit (5) (Mehmet Zengin Dk.83), Emre (5), Mehmet Topuz (7) - Doğa (4), Levent (Barış Bayram Dk.13 (5) Beyhan (4), Cüneyt (5), Mutlu (4) (Barış Özkan Dk.53 (4) - Ömer (6), Serkan (6)
    GOLLER: Maxim (Dk.38 pen. ve 45), Mehmet Topuz (Dk.63), Yattara (Dk.88)
    SARI KARTLAR: Ömer, Doğa, Barış Bayram (Kayseri)
    
    Bülent'e protesto
    MAÇ öncesi Trabzonspor taraftarları, Galatasaray Kaptanı Bülent Korkmaz'a büyük tepki gösterdiler. Bordo - Mavili tribünlerde, pazar akşamı oynanan karşılaşmada Fatih'e sert hareketlerde bulunan tecrübeli futbolu aleyhine gösteri yapıldı. Maçı 4 bin kadar seyirci izlerken, ilk on birde yer alan Hüseyin ısınma hareketleri sırasında sakatlanınca, yerini Emre Toraman'a bıraktı. 
    
    Kongre kulisleri
    TRABZONSPOR'DA 21 Aralık'taki kongre için geri sayıma geçilirken, başkan adaylarının liste yarışı da kızıştı. Adaylardan Atay Aktuğ'un hazırlıklarını tamamlamasına rağmen, Bahri Köse'nin yarıştan çekilme umudu taşıyarak, listesini daha sonra açıklamayı düşündüğü öğrenildi. İskender Önal'ın da Köse'yi yanına çekmeye çalıştığı, ancak Haluk Ulusoy'dan destek alan başkan adayının çekilmeye yanaşmadığı öne sürüldü.
Rize işi uzatmadı: 2-3

    
Karadeniz ekibi, Elazığ deplasmanında iki kez öne geçti, ev sahibi takım eşitliği sağladı. Ancak beklediği tur son dakikada Ahmet'in golüyle geldi

        
    Gol düellosu
    ÇAYKUR Rizespor, Elazığ'da gol düellosu şeklinde geçen maçı son dakika golüyle kazandı, üçüncü tura yükseldi. 7. dakikada Zafer ile öne geçen Karadeniz ekibine, 15'te Sedat'ın golüne engel olamadı ve skor 1-1 oldu. 60'da ortaya çıkan Şener yine Rize'yi galibiyete taşıdı. 77'de Sedat bir kez daha eşitliği sağladı. 90+1'de topla buluşan Ahmet, karşılaşmanın uzatmaya gitmesine fırsat vermeden turu takımına kazandırdı.
    
    Maçın karnesi
    HAKEMLER: Yunus Yıldırım, Baki Akın, Volkan Alabaş
    ELAZIĞSPOR: Orkun (7)- Bekir (6), Cem (6), Remzi (5)(Veysi Dk.56 (4), Kartal (6), Sedat (8), Mustafa Marangoz (6), Eser (6)(Eren Dk.46)(Czinege Dk.56 (4) Effa (6), Halit (6), Da Silva (7)
    ÇAYKUR RİZESPOR: Kerem (6)- Ali Eren (7), Fahri (6), Koray (6), Ahmet (7), Zafer (8)(Zeki Dk.88), Okan (6)(Chukwu Dk.83), Sedlak (7), Victoria (7), Şener (7)(Evren Dk.90), Gürol (7) 
    GOLLER: Zafer (Dk.7), Sedat (Dk.15 ve 77), Şener (Dk.60), Ahmet (Dk.90+1), 
    SARI KART: Bekir (Elazığ) Fahri, Zafer (Rize)
    
En büyük Boca Juniors

        
    FUTBOLDA bu yıl 42.'si düzenlenen Kıtalararası Kupa'yı İtalya'nın Milan takımına penaltı atışları sonucunda 3 - 1 üstünlük sağlayan Arjantin'in Boca Juniors ekibi kazandı. Japonya'nın Yokohama kentinde yapılan karşılaşmanın normal süresi Tomasson ve Donnet'in golleriyle 1-1 sona erdi. Uzatma dakikalarında da gol gelmeyince penaltılara geçildi. Milan dört atıştan sadece birini gole çevirince Boca Juniors kupayı 9. kez Arjantin'e götürdü.
    
Gümüş Timsah: 0-1

    
Ligde kötü günler geçiren Bursa, A Kategorisi'nde zirve yarışına girişen Kayseri Erciyes karşısında soğuk terler döktü, 103'te Yakup ile güldü

        
    Moral takviyesi
    BURSASPOR, kupada A Kategorisi'nin iddialı ekibi Kayseri Erciyesspor'u zor da olsa yenerek, lig için moral takviyesi yaptı. İlk yarıda taraflar birer net fırsat yakaladı, ancak kaleciler gole izni vermedi. 54'te Yeşil-Beyazlılar gole yaklaştı, ancak Tamer'in şutunda top yan direkte patladı. Normal süre berabere sonuçlanınca, maçta 15 dakikalık ilk uzatma bölümüne gidildi. 103'te Yakup imdada yetişti, ceza alanı dışından şık bir vuruşla, takımına gümüş golle turu getirdi. 
    
    Maçın karnesi
    HAKEMLER: Tolga Özkalfa, A.Turan Ökke, İbrahim Albayrak
    ERCİYES: Murat (7) - Kadir (6), K.Kemal (6), Levent (6) - Ali (7) Kamber (7), Tuna (8), Ramazan (7), Emrah (6) - Onur (7)(Hakkı Dk.55 (7), Gökmen (6) (Mustafa Özsöğüt Dk.55 (7)
    YEDEKLER: Mehmet Ali, Kemal Dulda, Kazım, Mehmet 
    BURSASPOR: Vintila (6) - Miu (5)(Yakup Dk.71 (6), Erman (7), Junior (6)(Tayfun Dk.36 (7) - Orhan (6), Egemen (7), Tamer (7), Erol (6), Frasineanu (6) - Okan (7), Metin (6)(Ömer Dk.104)
    YEDEKLER: Serdar, Mustafa, Mehmet Depe, Serkan
    GOL: Yakup (Dk.103)
    SARI KART: Tamer, Egemen (Bursa)
    
Fatura yöneticilere

    
Sporda Şiddet Yasa Tasarısı, TBMM İçişleri Komisyonu'nda da kabul edildi. Milletvekilleri, kulüp yöneticilerine tepki gösterdi

    
    Tasarı geçti
    SON dönemlerde tribünlerde artan anarşiyi sona erdirmek için hazırlanan Sporda Şiddet Yasa Tasarısı, TBMM İçişleri Komisyonu'nda da kabul edildi. Üyeler, herhangi bir değişiklik yapmadan taslağı Adalet Komisyonu'na sevk etti. Emniyet Genel Müdürlüğü Asayiş Dairesi Başkan yardımcısı Vasfi Kara, "Bütün gün taraftarlarla kol kola kalan polis caydırıcılığı kaybediyor. Taraftar çekirdek bile ikram ediyor" dedi.
    
    Sorumlular belli
    CHP Trabzon milletvekili Şevket Arz, yöneticilere ateş püskürdü. Arz, "Bu işin sorumluları kulüp yöneticileri. Bir milyar lira verip hangi taraftar havai fişek, maytap alabilir. Eskiden şehirlerarası otobüslerle deplasmana gidilirdi. Şimdi taraftar özel otobüslerle taşınıyor, otellerde kalıyor. Aldıkları biletleri satıyorlar. Hepsinin evleri, arabaları var. Bu fanatikleri destekleyenler idareciler ve yandaşları" suçlamasında bulundu.
Kings'e nazar değdi!

        
    NBA'DE Pasifik Grubu ikincisi Sacramento Kings, deplasmanda Memphis Grizzlies'e 105-100'lük skorla teslim olarak dört maçlık yenilmezlik unvanını kaybetti. Kings'de, Stojakoviç 27 sayıyla oynamasına karşın yenilgiyi önleyemezken, Grizzlies'de ise 6 oyuncu çift haneli sayı üretmeyi başardı. Pau Gasol 22 sayı ve 6 ribauntla takımının en skorer ismi oldu. Öte yandan San Antonio Spurs'de, Antrenör Popovich'in sözleşmesi, 2007-2008 sezonu sonuna dek uzatıldı. 
    
    Diğer sonuçlar
    Washington - Utah: 91 - 87
    Miami - Atlanta: 97 - 79
    New York - Golden State: 86 - 104
    Minnesota - Houston: 92 - 75
    Chicago - Orlando: 102 - 88
    Phoenix - Seattle: 92 - 91 (U)
    Denver - New Orleans: 116 - 94
    Portland - Milwaukee: 99 - 106
    
Alex tehlikeye girdi

    
Fenerbahçe'nin gündeminde olan Brezilyalı, Cruzeiro'da 29 gol atıp, tam 60 asist yapınca tüm Avrupa'yı peşine taktı. Son dakikada Real Madrid, Milan ve Inter'in girişimi, işleri karıştırdı

        YUSUF KOBAL

    
    Fener'in yoluna taş
    SARI - Lacivertli yöneticilerden Mahmut Uslu ile Hakan Bilal Kutlualp'in Brezilya'daki girişimleri yoğun bir şekilde sürerken, Cruzeirolu Alex'in transferi tehlikeye girdi. Ligde şampiyonluğa ulaşan Cruzeiro'nun 133 golünün 29'una imza atıp, 60 asist yapan Alex, performansıyla devleri peşine taktı. Sambacı için Real Madrid, Milan ve Inter'in de devreye girmesi işleri karıştırdı.
    
    Fiyatı artıyor
    FENERBAHÇE yönetiminin, Cruzeiro ile 3 - 4 milyon dolara anlaşabilmek için yoğun bir çaba sarf ettiği, ancak Brezilyalı yöneticilerin 8 ile 10 milyon dolar arasında direndiği bildirildi. Alex için Porto ve Panathinaikos kulüplerinin de fiyat teklifi yaptığı açıklandı. Uslu ve Kutlualp ikilisi dün de Cruzeiro Kulübü yöneticileriyle yoğun bir pazarlık yaptı.
    
    'Listemiz kabarık'
    ASBAŞKAN Mahmut Uslu, Alex dışında gündemlerinde birçok futbolcunun olduğunu açıkladı. Uslu, "Brezilya, her zaman gelip, futbolcu talebimizi gidereceğimiz bir ülke olacak. Sadece transfer döneminde değil, senenin belli aylarında gelip, bazı oyuncuları takip etme düşüncemiz var. İstanbul'da yazılan bazı haberler, buradaki işleri zorlaştırıyor" dedi. 
Konya son nefeste3-2

    
Malatya beraberliğinden sonra kriz yaşayan Yeşil-Beyazlı takım, Adanaspor karşısında son saniyelerde hayat buldu

        
    Adana dayanamadı
    KONYASPOR, Türkiye Kupası'nda Adanaspor engelini aşarak yara sardı. Teknik Direktör Hüsnü Özkara'nın istifasıyla sıkıntılı günler yaşayan Yeşil - Beyazlı takım, maça kötü başladı. 21'de Adanaspor Engin ile öne geçti. 28'de Yasin'in ortasını Altan filelere yolladı ve skoru eşitledi. 38'de Volkan'ın vuruşu skoru 2 - 1'e taşıdı. Maçın 57. dakikasında Zafer Biryol, Konya'yı umutlandırdı. 90+2'de Tayfun'un sayısı, ev sahibini tura taşıdı.
    
    Maçın karnesi
    HAKEMLER: Bülent Yıldırım, İrfan Çakır, Metin Kıtmır
    KONYASPOR: Özden (5) - Yasin (6), Ömer (6), Ünsal (6) - Altan (6), Ernani (7), Sedat (6), Zafer Demir (7) (Ogün Dk.46 (6), Cem Karaca (7) - Zafer Biryol (7), Adem (6) (Tayfun Dk.46 (6)
    ADANASPOR: Murat (6) - Ercan (6), Mehmet (7), Hayati (6), Serkan (7) - Lalik (7), Volkan (6), Engin (6), Necati (6) - Meszaros (6), Ali Asım (6) (İlker Dk.80)
    GOLLER: Engin (Dk.21), Altan (Dk.28), Volkan (Dk.38), Zafer Biryol (Dk.57), Tayfun (Dk.90+2)
    SARI KARTLAR: Sedat (Konya), Serkan, Engin, Hayati (Adana)
    
    
Efes takipte: 69-59

    
Lacivert-Beyazlı takım, Avrupa Ligi'nde altıncı haftaya zirvede giren İspanyol Pamesa Valencia'yı farklı devirdi, averajla yine 2. sırada kaldı

        
    EFES Pilsen, C Grubu'nda Valencia'yı yenmesine rağmen liderlik koltuğunu devralamadı. Idea Slask'ı farklı yenen Benetton zirveye yerleşti. İlk periyotu Granger'ın skorer oyunuyla 20-17 önde bitiren Efes, 2. çeyrekte savunma da devreye sokarak farkı açtı. İlk yarısını 35-24 önde kapatan temsilcimiz, 2. devrede de rakibine farkı kapatma izni vermedi ve 7. sınavında 5. galibiyetini elde etti.
Biz bu filmi gördük

    
Terim, "Bazıları haddini aşan konuşmalar yapıyor diye görevi bırakacak değiliz" dedi. Tecrübeli hoca, herkesi terbiyeli ve saygılı eleştiri yapmaya da davet etti

        
    'Görevi bırakmam'
    GALATASARAY Teknik Direktörü, Telekom maçını değerlendirirken, eleştirilere de yanıt verdi. Fatih Terim, yönetimle yaptığı konuşmalarda görevini bırakmaktan hiçbir zaman söz etmediğini belirtti, "Ben kolay pes eden bir adam değilim. Mutlaka Fatih Terim de eleştirilecek. Ancak herkesi terbiyeli ve saygılı eleştiri yapmaya davet ediyorum. Galatasaray vizyonsuz ve hedefsiz bir takım değildir. Türkiye Kupası ve UEFA da, ortaya koyacağı bir vizyondur" dedi.
    
    'Dimdik ayaktayız'
    TERİM, sıkıntılı günler yaşadıklarını tekrarladı ve şöyle devam etti: "Her şey el bebek, gül bebek değil. Bu sıkıntıları aşmak için buradayız. Bazıları haddini aşan konuşmalar yapıyor diye görevi bırakacak değiliz. Bu filmi çok gördük. Senaryolar sadece bana değil, daha önce başkalarına da uygulandı. Dimdik ayaktayız, alnımız açık. Daha lig bitmedi, kupa bitmedi, UEFA bitmedi. Galatasaraylılar'ın ne istediğini çok iyi biliyorum".
    
    'Çözüm içimizde'
    FATİH Terim, çözümün yine Galatasaray'ın içinde olduğunu belirtti. Ünlü çalıştırıcı, "Kaleci hariç pres yapan, çok koşan, ayağa top yapan bir takım yaratacağız. Kolları sıvamış şekilde devre arasını bekliyoruz. Normalde 2 Ocak'ta çalışmalara başlayacağız. Ancak 27 - 28 Aralık'ta Volkan, Ümit Karan, Berkant, Ömer, Suat ve Tamas gibi oyuncular idmana çıkacak. Önemli bir avantaj kaybettik, ama hiçbir şeyi sonuna kadar bırakmayacağız" diye konuştu.
    
    
Galatasaray kaynıyor!
    EROL DEMİRKOL

    Duayenler devrede
    CİM-BOM'UN kötü durumu, duayenleri harekete geçirdi. Galatasaray'ın ileri gelenleri, cuma günü eski başkan Selahattin Beyazıt ile görüşerek, Özhan Canaydın'a olan desteğini çekmesini isteyeceği belirtildi. Ayrıca Başkan'a da sözünü çok dinlediği bir sınıf arkadaşı vasıtasıyla, "Mart'ta aday olma" teklifi yapılacağı öğrenildi. Bundan haberdar olan Canaydın'ın yakın çevresine, "Ben Arnavut'um, başladığım işi yarım bırakmam" dediği ifade edildi.
    
    Süren&Cansun'a teklif
    BEYAZIT'IN, 12 milyon dolarlık teminat mektubuna imza attığı için desteğini çekmesinin zor olduğu vurgulandı. Ayrıca geçen ay yapılan bir yemekte, eski yönetici Oğuz İmregün'ün, "Voleybol kapandı, basketbol kapanma noktasında, Ada gitti, Kalamış gitti. Futbol takımının durumu da çok kötü. Ancak kimseden ses çıkmıyor" demesi de sıkıntıyı açıkça ortaya koydu. Camiada Mehmet Cansun ile Faruk Süren'e baskılar olduğu ancak Süren'in kabul etmediği ileri sürüldü. 
    
KARTAL HER TELDEN: 2-1

    
Beşiktaş, İkinci Lig'de zirveyi kovalayan Kocaeli karşısında kendini fazla sıkmadı, İlhan Mansız ve Serdar Topraktepe'nin golleriyle tur vizesini kaptı

        
    İlk yarı vasattı
    LİGDE dolu dizgin yoluna devam eden Beşiktaş, Türkiye Kupası'ndaki yarışa da Kocaelispor galibiyetiyle başladı, üçüncü tura adını yazdırdı. İlk yarıda pozisyon bulmakta zorluk çeken Siyah - Beyazlılar, rakibinin futboluna ayak uydurunca, ortaya vasat bir mücadele çıktı. Lucescu'nun yedek ağırlıklı kadroyu ikinci devre Ahmed Hassan ve İlhan'la takviye etmesi Kartal'a hareket getirdi. 
    
    Beş dakikada bitti
    48'DE son haftaların suskun golcüsü İlhan ceza alanı dışından sert vurdu, savunmaya çarpan top kaleci Hakan'ı yanıltarak köşeden filelerle buluştu. 53'te Yasin'in şutunu Hakan çıkardı, dönen topu iyi takip eden Serdar, şık bir çalımla ceza alanına girip, ağları havalandırdı. Uzatma dakikalarında Ahmet Yıldırım, ceza alanı içinde Cihan'ı düşürdü, penaltı atışını kullanan Engin skoru belirledi. 
    
    
Lucescu'dan gözdağı
    'Kupayı istiyoruz'
    SİYAH - Beyazlı takımın teknik patronu, soğuk hava nedeniyle maça yeterince motive olamadıklarını, kazandıkları için mutlu olduğunu söyledi. Mircea Lucescu, "Önümüzde daha dört maç var. Hepsini kazanıp, kupayı almak istiyoruz" dedi. Genç Serdar Özkan'ı öven Rumen hoca, "Bugün beni mutlu etti. Düşürüldüğü pozisyon penaltıydı" yorumunu yaptı. Lucescu, Ahmet Dursun'la ilgili soruları ise yanıtlamaktan kaçındı. 
    
    'Kimseye dur demem'
    BEŞİKTAŞ'IN çalıştırıcısı, "İsteyen gider, isteyen kalır. Kimseye 'dur' demem. Çünkü Galatasaray'da böyle bir hata yapmıştım" dedi. Forvet transferinde geri adım atan Lucescu, "Arayışlarımız sürüyor. İstediğimiz fiyat ve kalitede birini bulursak, alacağız" diye konuştu. Tecrübeli teknik adam, oyuncularının daha fazla dinlenmesi amacıyla devre arası tatilini uzun tuttu ve takıma 22 Aralık - 7 Ocak tarihlerinde izin verdi. 
Avrupa Ligleri

    
    
Blackburn'e tek kurşun
    İNGİLTERE Premier Ligi'nde Tugay'ın kaptan olarak sahaya çıktığı maçta Blackburn Rovers deplasmanda Arsenal'a 1 - 0 mağlup oldu. Milli futbolcumuzun 90 dakika forma giydiği karşılaşmanın tek golü Bergkamp'tan gelirken evsahibi, bu sonucun ardından liderliğe yükseldi. Emre'nin 90 dakika oynadığı randevuda ise Inter, Bologna'yı deplasmanda 2 - 0 yenerek üst üste 6. galibiyetinin elde etti. Lacivert - Siyahlıların gollerini Martins ve Recoba kaydetti.
    
    
Rakipler ne yaptı?
    BEŞİKTAŞ
    R.Betis - Valencia: 0 - 1 
    GENÇLERBİRLİĞİ
    Juventus - Parma: 4 - 0
    GAZİANTEPSPOR
    Roma - Modena: 1 - 0
İran'la eğitim işbirliği tartışma yarattı...

    ANKARA Milliyet

    
    Milli Eğitim Bakanlığı'nın İran Eğitim Bakanlığı'yla imzaladığı eğitim, kültür ve değişim programının "uzman değişimini" de içeren kapsamlı bir proje olması tepki çekti. Eğitim alanında dini kuralların geçerli olduğu İran'la değişim programı yapılmasına karşı çıkan eski Milli Eğitim Bakanı Metin Bostancıoğlu, "Şeriat hükümlerini uygulayan bir ülkenin eğitimcileriyle Türk eğitimcileri değiş tokuş yapacaklar. Öğretmenleri şeriat hukukuna göre yetiştirecekler" dedi. Eğitim - Sen Genel Başkanı Alaaddin Dinçer de, programın ilerde bazı "sakıncalar" doğuracağını söyledi.
    Bakan Çelik'in İran Eğitim Bakanı Murtaza Haji'yle görüşmesinin ardından eğitimde işbirliği yapılacak konular belirlendi. İki tarafın uzman değişimiyle eğitim alanında ortak projeler yapması konusunda anlaşmaya varıldı.
    İki tarafın da karşılıklı olarak burs vermesi öngörülürken, Türkiye ve İran bilim, teknoloji, mesleki teknik eğitim, özel eğitim ve uzaktan eğitim alanlarında ilgili eğitim kurumlarını birbirleriyle işbirliği yapmaya teşvik edecek. Programla ilgili bütün faaliyetlere yönelik iletişim ve bildirimler diplomatik kanallar yoluyla gerçekleştirilecek. 
Nas: Gerçek köylüyüm

    
ANAP'ın yeni genel başkanı Nas, özel yaşamını, partisinin hedeflerini ve gündemdeki konulara bakışını Milliyet'e anlattı

        HAKAN ŞANLITÜRK Ankara

    
    ANAP Genel Başkanı Nesrin Nas, İstanbul Sarıyer Denizciköy'de yaşadığını belirterek "Gerçek köylüyüm" dedi. Nas'ın özel yaşamı, hedefleri ve gündemdeki konularla ilgili açıklamaları şöyle:
     Eşimle İstanbul Üniversitesi'nde doktora yaparken tanıştım. Bir süre arkadaşlık ettik, sonra evlendik. Bu aşk evliliğiydi. Tanıştığımızda 21 yaşındaydım, 23 yaşında evlendik.
     Siyasete 1993'te YDH ile başladım. 1995'te ANAP'a geçtim. Arı Grubu'nun toplantılarına giriyordum. O sırada Yılmaz'la tanıştım ve kendiliğinden çalışma birlikteliği oldu.
     Eşimin ev işleriyle hiç ilgisi yoktur. Ekmek bile almamıştır. İstanbul'da kent dışında denebilecek bir yerde, Sarıyer Denizciköy'de yaşadığım için alışveriş konusunda mutlaka yedekli olmak zorundayım. Gerçek köylüyüm.
     ANAP'ın yeni politikalar ortaya koyması gerektiğini düşünüyorum. Arkadaşlarımız yerel düzeyde işbirliği yapabilir, bunu engellemeyeceğim. Ama ortak seçime girme olmayacak.
Taliban'ın kaçırdığı mühendis artık AKP'li

        İZMİR DHA

    
    Afganistan'da, Taliban'ın bir ay rehin tuttuktan sonra serbest bıraktığı makine mühendisi Hasan Önal, teklifleri geri çevirmeyerek AKP'ye üye oldu. AKP Balçova İlçe Başkanı Tevfik Yalvaç'la birlikte önceki gün il merkezine giden Önal'ın rozetini takan İzmir İl Başkanı Ali Aşlık, "Kendisiyle çalışmaktan memnun olacağız. Hatta isterse, Balçova'dan belediye başkan adayı olarak da göstermek isteriz" dedi. Eşinin aktif siyaseti düşünmediğini belirten Miray Önal, "AKP'de sade bir üye olarak çalışacak. Eşim kaçırılmadan önce de AKP'nin politikalarını destekliyordu. Üyeliğinin olayla ilgisi yok" dedi. Önal, 30 Ekim'de Taliban tarafından kaçırılmış, 29 Kasım'da da koşulsuz olarak serbest bırakılmıştı.
Elde var bir imam

    
İstanbul'daki dört bombalı saldırıyı düzenleyen dinci örgütün "imamlar" diye adlandırılan dört kişilik beyin takımının en önemli üyesi Adnan Eröz gözaltında

    Erdal Kılınç

    
    İstanbul'daki dört bombalı saldırıyı düzenleyen örgütün en önemli dört isminden biri yakalandı. Adnan Eröz adlı kişinin, Habib Aktaş, Azad Ekinci ve Gürcan Baç'la birlikte örgütün "İmamlar" diye adlandırılan dört kişilik beyin takımından olduğu bildirildi. Polis yetkilileri, bu kişinin, bugüne kadar gözaltına alınan en önemli örgüt üyesi olduğunu belirtti.
    Sinagoglar, İngiltere Başkonsolosluğu ve HSBC'ye yönelik intihar eylemlerini gerçekleştiren ve kendilerini "Biz El Kaideyiz" diye tanımlayan örgütün yapısı çözülmüştü. İç içe geçen beş halkadan oluşan örgütün Türkiye'deki beyni dört kişiydi. Her şey "İmamlar" olarak tanınan merkezdeki bu dört kişinin kontrolündeydi. Bu dört kişiden üçünün kimliği ise kamuoyu tarafından biliniyordu. Bu kişiler; Habib Aktaş, Azad Ekinci ve Gürcan Baç'tı. Polis, örgütün beyni olan son kişinin kimliğini ise açıklamamıştı. Polis bu kişinin henüz yurtdışına çıkış yapmadığını düşünüyordu.
    
    Kaçmayı başaramadı
    Operasyonlarını sürdüren polis, bu konuda haklı çıktı. Yakalanan bu örgüt üyesi, Aktaş, Ekinci ve Baç gibi yurtdışına kaçmayı başaramamıştı. Daha önce birçok kez ülke dışına gidip geldiği öne sürülen Adnan Eröz'ün, İstanbul polisi tarafından sürdürülen sorgusunda iki yıldan bu yana saldırıları planladıklarını söylediği öğrenildi. Türk El Kaidesi'nin beyin takımından olduğu öne sürülen Eröz'ün, Afganistan'a savaşmak için giden kişilere aracılık ettiği kaydedildi. Usame Bin Ladin'in yakın adamlarından olduğu belirtilen Ebu Mısıri'den Türkiye'de örgüt kurma ve eylem izni aldığı ve 1996'dan bu yana faaliyetlerde bulunduğu öne sürüldü.
Türban eleştirisi

    
ABD Dışişleri Bakanlığı'nın "Uluslararası Dinsel Özgürlük" raporunda Türkiye, dinsel grupların ifade haklarını engellemekle suçlandı...

    YASEMİN ÇONGAR Washington

    
    ABD yönetimi, Türkiye'yi bazı dinsel grupların haklarını kısıtlamak ve devlet binaları, kamu kuruluşları ve üniversitelerde dinsel ifade hakkını engellemekle suçladı. ABD Dışişleri Bakanlığı'nın her yıl yayımladığı "Uluslararası Dinsel Özgürlük" raporunun sonuncusunun Türkiye bölümünde, dinsel ibadet ve inançları açısından bazı Müslüman, Hıristiyan ve Bahai gruplarının kısıtlamalara uğradıkları ve bu gruplara mensup kişilerin, zaman zaman "misyonerlik yaptıkları ya da dini amaçlı toplantı düzenledikleri gerekçesiyle gözaltına alındıklarının" saptandığı öne sürüldü.
    
    Siyasi yasaklar...
    Türk Devleti'nin "İslam kökten dinciliğine karşı" tutumunu sürdürdüğünü belirten rapor, Müslümanların dinsel inançları gereği giydikleri kıyafetlerin devlet kurumları, üniversiteler, okullar ve işyerlerini kapsayan geniş bir yasağa tabi tutulduğuna dikkat çekti. Rapor ayrıca, Fazilet Partisi'nin kapatılmasından, Başbakan Tayyip Erdoğan ve Saadet Partisi lideri Necmettin Erbakan'a uygulanan siyasi yasaklardan da, dinsel özgürlüğe aykırı uygulamalar kapsamında söz etti. Türkiye'de devletin "laiklik" tanımının, dinin toplumsal hayattaki yerinin ne olması gerektiğinin ve "küçük bir azınlık oluşturan İslamcıların siyasi nüfuzunun" tartışılmaya devam ettiğini vurgulayan ABD Dışişleri raporu, bazı radikal İslamcıların "Musevi karşıtı" söylemler kullanmasını da eleştirdi. Raporda, Hıristiyan, Bahai ve bazı Müslümanların toplum tarafından kuşku ve güvensizlik ile karşılandığı belirtildi.
AKP'ye anket sürprizi

    İSTANBUL Milliyet

    
    AKP'nin yaptırdığı bir araştırmaya katılanlar, hükümetin Irak'ta yanlış bir politika izlediğini savundu. 
    Araştırmaya katılanların yüzde 62.3'ü "Hükümet Irak konusunda başarılı bir politika izlemekte midir?" sorusuna "Hayır" yanıtını verdi.
    AKP'nin Denge Araştırma şirketine yaptırdığı araştırmanın sonuçlarını Genel Sekreter İdris Naim Şahin CNN Türk'te açıkladı. Araştırmadan ilginç sonuçlar şöyle sıralandı:
     AB'ye giriş için Kıbrıs konusunda taviz verilmeli midir? - Yüzde 81.2 "Hayır", yüzde 17.7 "Evet."
     AKP'nin en başarılı bulduğunuz icraatı nedir?" - Yüzde 15.9 "enflasyonun düşmesi", yüzde 15 "ekonomi", yüzde 6.7 "yolsuzlukla mücadele", yüzde 6.2 "eğitim", yüzde 23.2 "Hiçbiri."
     En başarısız bakanlar kim? - Maliye Bakanı Kemal Unakıtan yüzde 18.7, Milli Eğitim Bakanı Hüseyin Çelik yüzde 5.6.CHP'nin İstanbul sürprizi: Doğan

    
Baykal, İstanbul Büyükşehir adaylığı için Celal Doğan'a teklifte bulundu. Doğan, 1 Ocak'a kadar süre istedi...

        Ezelhan Üstünkaya

    
    CHP kulislerinde, İstanbul Büyükşehir Belediye Başkanı adayı konusundaki hareketlilik devam ediyor. CHP Genel Başkan Yardımcısı Kemal Derviş'in "Herkes her işi yapamaz" şeklindeki açıklamasıyla adaylık konusuna son noktayı koymasından sonra gözler Gaziantep Büyükşehir Belediye Başkanı Celal Doğan'a çevrildi.
    CHP Genel Başkanı Deniz Baykal'ın yerel seçimlere CHP'den katılması yönünde teklif götürdüğü Doğan, CHP liderinden, belediye başkanlığına devam edip etmemek konusunu düşünmek için 1 Ocak'a kadar zaman istedi. Doğan, CHP'nin İstanbul adayı olup olmayacağına ilişkin sorulara, "Partiye katılmaya karar verirsem, İstanbul'dan aday olurum, görev görevdir" diye yanıt verdi.
    
    Deniz Gezmiş'in arkadaşı
    Kamuoyunda, 68 kuşağının simge isimlerinden Deniz Gezmiş'in arkadaşı olarak da tanınan Doğan, 1989'dan beri Gaziantep Büyükşehir Belediye Başkanlığı yapıyor. Doğan, 1993'ten beri Gaziantepspor Kulüp Başkanlığı görevine de devam ediyor. Baykal'la arası bir dönem açık olan Doğan, CHP'den "üyeliğinin askıya alınmasını" talep etmişti.
    
    Sirmen de konuşuluyor
    CHP'de eski Kocaeli Büyükşehir Belediye Başkanı, Kocaeli Milletvekili Sefa Sirmen'in de adı İstanbul için konuşuluyor ancak Baykal'ın Doğan'dan yana olduğu ifade ediliyor. Kocaeli'nde yapılan anketlerden birinci çıkması nedeniyle Sirmen'in yeniden Kocaeli'nden aday gösterilebileceği de belirtiliyor.
Başbakanlık neyi bekliyor?

    
Diyanet'in iptal ettiği Kuran kursu yönetmeliğinin sekiz gündür Başbakanlık'ta hiçbir işlem yapılmadan bekletildiği ortaya çıktı

    Ezelhan Üstünkaya

    
    Kuran kurslarının 365 gün açık kalmasına olanak sağlayan, imam - hatip lisesi mezunlarının kurslarda öğretmenlik yapabilmesinin önünü açan yönetmelikte "iptal skandalı" yaşanıyor. Diyanet İşleri Başkanlığı, yönetmeliğin kaldırılması konusundaki yazıyı 11 Aralık'ta başbakanlığa gönderdiğini savunuyor. Başbakanlık kaynakları, "iptal işleminin bekletilmediği, normal prosedürün işlediği" yanıtını veriyor. Diyanet İşleri Başkanlığı Kuran Kursları ile Öğrenci Yurt ve Pansiyonları Yönetmeliği'nde değişiklik yapan yönetmelik, Ramazan Bayramı tatiline denk gelen 24 Kasım'da yürürlüğe girdi. Ancak yeni düzenleme, başta Cumhurbaşkanı Ahmet Necdet Sezer ve CHP olmak üzere kamuoyunun büyük tepkisiyle karşılaştı.
    Konuyu Bakanlar Kurulu'nda gündeme getiren Başbakan Recep Tayyip Erdoğan, "Benim niye haberim yok" diyerek, gerginlik yaratmanın doğru olmadığını söyledi. Devlet Bakanı Mehmet Aydın da, Erdoğan'ın uyarısı üzerine yönetmeliği geri çekmesi için Diyanet İşleri Başkanlığı'na talimat verdi.
    
    Değişiklik ertelendi
    Bunun üzerine 10 Aralık'ta yapılan "geri çekildi" açıklamasına karşın yönetmeliğin hâlâ yürürlükte olduğu anlaşıldı. Ancak yönetmeliğin nasıl geri çekileceği tartışma konusu oldu. Diyanet, Milliyet'in "yönetmelik ancak iptal kararının Resmi Gazete'de yayımlanmasıyla yürürlükten kalkar" haberi üzerine kararın Başbakanlık'a gönderildiğini bildirdi. Diyanet'in "11 Aralık'ta gönderdik" açıklaması da, kararın Başbakanlık'ta bir haftadan fazla bekletildiğini ortaya çıkardı. Başbakanlık kaynakları da, "kararın Devlet Bakanı Mehmet Aydın'ın imzasından çıktığını ve sırası gelince Resmi Gazete'de yayımlanacağı"nı söylemekle yetindi. 
    Gazetemizin yayına hazırlandığı saatlerde, Kuran kurslarını yaygınlaştıran yönetmeliğin iptali Resmi Gazete'de yayımlanmadı. 
Okulda Kuran kursu olmaz'

    
Milli Eğitim Bakanı, devlet okullarında Kuran kursu açılmasıyla ilgili sözlerinin yanlış anlaşıldığını söyledi

        İSTANBUL Milliyet

    
    Milli Eğitim Bakanı Hüseyin Çelik, kimsenin 80 yılın sorunlarının sekiz ayda çözülmesini beklememesi gerektiğini vurgulayarak, "Ben 'He - Man' (bir çizgi film kahramanı) değilim" dedi. Gazetemizi ziyaret eden Çelik, Kuran kursu yönetmeliği, YÖK ve güncel konulara ilişkin soruları şöyle yanıtladı:
    
    YÖK Başkanı Erdoğan Teziç'le bir araya geldiniz mi?
    Arayıp, kutladım, 'hayırlısı olsun' dedim. Yakından tanımıyorum. Umarım, ahenkli bir çalışma olur. Kemal Gürüz'le uyumlu çalışmak için elimizden geleni yaptık ama yapısı buna müsait değildi. Bazı insanlar kavga etmek için yaratılmış, Kemal Bey de onlardan biriydi.
    
    Kuran kursları için devlet okulları kullanılacak mı?
    Kuran kursu yönetmeliği basında çıkmadan benim haberim yoktu. Böyle bir şeye müsaade etmem. Sadece "Kaçak göçek yapılacağına, devletin gözetiminde yapılsın" dedim. Okulda açılsın demedim. Böyle bir derdim yok, böyle bir talepleri olmadı.
    
    İlköğretim ve lise diploması vaad eden yatılı Kuran kurslarıyla ilgili önlem alıyor musunuz?
    Kimsenin diploma garantisi vermesi söz konusu olamaz. Denetimini valilik ve kaymakamlıklar yürüyor. Gerekirse, mutlaka üzerine gideriz.
    
    Öğretmen atamaları ne zaman gerçekleşecek?
    2004 bütçe kanunu çıktığı zaman belli olacak. Bu yıl devletin 45 - 50 bin kadro alacağını hesaplıyoruz. MEB'in payına 30 bin düşer. 80 yılın problemlerini sekiz ayda çözemem. Ben He - Man değilim."
    
    Kürtçe dili kurslarına talep var mı?
    Yönetmelik resmi gazetede yayımlandı. İlk zamanlar bu işler büyük hevesle başlar. Sonra ne olur göreceğiz. Urfa ve Batman'dakilere ruhsat verildi. Talep istemediğiniz kadar var.
'Kürtçe yönetmeliği AB'ye uygun değil'

    
Dışişleri'nden Başbakanlığa: Kürtçe yönetmeliği Avrupa Birliği normlarına uymadığı gerekçesiyle AİHM'de dava konusu olabilir

    EZELHAN ÜSTÜNKAYA Ankara

    
    Dışişleri Bakanlığı, AB uyum paketleri doğrultusunda kamu ya da özel medya kuruluşlarına Türkçeden farklı dil ve lehçelerde yayın yetkisi veren yönetmeliğin AB normlarına uygun olmadığı uyarısında bulundu.
    Dışişleri Bakanlığı Başbakanlığa "yönetmeliğin yürürlüğe girmesinden sonra uygulamaların AİHM'ye götürülebileceği"ni bildirdi. Hukukçular, yönetmeliğin bu haliyle yürürlüğe girmesi durumunda, yasada yer almayan sınırlamalar içerdiği için Danıştay'da iptal edileceğini savundu.
    
    İtiraz noktaları
    RTÜK'ün hazırladığı yönetmeliğe itirazlar şu noktalarda odaklandı:
     Yayın yapacak kuruluşlar için "ulusal, bölgesel veya yerel" gibi bir ayrım söz konusu değil. RTÜK kanunda yer almayan bir sınırlamaya giderken, yönetmelikte yayınların sadece ulusal kanallarda yapılması serbest bırakılıyor.
     Türkçe dışındaki geleneksel dil ve lehçelerde film, dizi ve açık oturum yapılamayacak.
     Yasada, yayınların çocuklara yönelik yapılamayacağına ilişkin hüküm bulunmamasına rağmen, yönetmeliğe göre yayınlar sadece yetişkinlere yönelik olacak.
Politika turu

    
        
Japon ordusuna tesis kolaylığı
    Dışişleri Bakanı Abdullah Gül, Japonya Özsavunma Kuvvetleri'nin Irak'a göndereceği birlik için, "İnsani amaçlı olduğu sürece, gerekli görülürse Türkiye'deki tesisleri de kullanmalarına izin veririz" dedi. Gül, dün Japonya Başbakanı Juniçiro Koizumi ile görüştü. Koizumi'ye Türk ve Japon firmalarının Irak'ın yeniden yapılandırılmasında oynayabileceği rolü anlattığını belirten Gül, "Başbakan büyük ilgi gösterdi. İşbirliğini çok arzu ettiklerini söyledi" dedi. Gül, Saddam Hüseyin'in yakalanması konusunda "Yeni bir dönem için sayfa açıldı" yorumunu yaptı. 
    
    
Polisi protesto ettiler
    İzmir Çiğli'de bir barda çıkan arbedede polis memuru Mustafa İşlek'in tabancasından çıkan tek kurşunla ölen işyeri sahibi Süleyman Günay (46) dün toprağa verildi. Günay'ın cenazesi, Güzeltepe'deki evinin önüne getirildi. Günay'ın eşi Melek Günay, üç çocuğuyla annesinin de aralarında bulunduğu yaklaşık bin kişi, "Günay'ın katili polistir" yazılı pankart ve siyah çelenkle Çiğli Kaymakamlığı'na doğru yürüyüşe geçti. Grup, kaymakamlık önüne siyah çelenk bıraktı. Anadolu Erenler Kültür Derneği Başkanı Hakkı Tekin, polisin Süleyman Günay'ı kasıtlı vurduğunu öne sürdü . 
    
    
Valiye öğretmen şikâyeti
    Niğde Çamardı'ya bağlı Dündarlı beldesindeki Atatürk İlköğretim Okulu öğrencileri, okulu ziyaret eden Vali Gündüz Beder'e, "Öğretmenlerimiz bize dayak atıyor" diyerek şikâyette bulundu. Duydukları karşısında şaşkına dönen Beder, Okul Müdürü Veli Şimşek'e olayın doğru olup olmadığını sordu. Şimşek, zaman zaman öğrencilerin yaptığı olumsuzluklar karşısında öğretmenlerin zor kullanmak durumunda kaldığını söyleyince, Beder sinirlenerek müdürü azarladı. Beder, "Çocuğun dövülerek ıslah edildiği nerede görülmüş? Dövülürse müsamaha etmem" dedi.
Gürtuna AKP sıralarında

        MEHMET DEMİRKAYA İstanbul

    
    İstanbul Büyükşehir Belediyesi'nin 2 katrilyon 250 trilyon lira olan 2004 bütçesi belediye meclisinde kabul edildi. Oylar 108 kabul, 23 ret, 4 çekimser şeklinde çıktı. Meclis toplantısına katılan Büyükşehir Belediye Başkanı Ali Müfit Gürtuna AKP sıralarına oturdu. Önceki gün geç saatlere kadar süren meclis toplantısında konuşan Gürtuna, belediyenin toplam 596 milyon dolar borcu bulunduğunu söyledi. Konuşmasını Ümit Yaşar Oğuzcan'ın "İstanbul" şiiriyle noktalayan Gürtuna'ya, sıralarına oturduğu AKP'den beş uyarı geldi. AKP Grubu adına söz alan Meclis Üyesi Fazlı Korkut "Bütçeyi yarım kalan işlerin tamamlanmasına harcayın. Acil olmayan projelere yatırım yapmayın. Meclisle koordinasyonu eksik etmeyin. Bir yıldan uzun sözleşme yapmayın. Borçlanma kaynağını zorunlu işler dışında kaynak olarak görmeyin" dedi. 
'AB ülkeleri İslam'ı tanısın'

    ANKARA Milliyet

    
    Yurtdışındaki temsilciliklerin "teröre bulaşmamış vatandaşları, faaliyetlerine bakılmaksızın dışlamaması" talebinde bulunan TBMM Yurtdışındaki Vatandaşların Sorunlarını Araştırma Komisyonu, İslamın Avrupa devletlerinin tanıdığı resmi dinler arasına alınmasını istedi. Komisyon raporunda, din hizmetleri alanındaki sorunlara ilişkin çözüm önerileri sıralandı. Bu bölümde, "İslamın AB ülkelerinde resmi din olarak tanınması konusunda Diyanet İşleri Başkanlığı'nca gerekli çalışmalar yapılmalıdır" denildi. İslamın resmi din kabul edildiği Avusturya ve Belçika'da Müslümanları temsil eden kuruşulun yönetiminde Türk vatandaşlarının ağırlıklı olarak yer alması konusunda gerekli çalışmaların yapılması istendi.
CTP, hükümete talip

    
Seçimden birinci parti olarak çıkan CTP'nin lideri Talat, hükümeti kurmak istediklerini ve kendileri dışında hiçbir partinin hükümeti kurma ihtimali olmadığını belirtti

        SEFA KARAHASAN Lefkoşa

    
    KKTC Cumhurbaşkanı Rauf Denktaş, hükümetin oluşturulması yönündeki çalışmaların başlatılmasını isterken, geniş tabanlı milli bir hükümetten yana olduğu, görüşmecilikte ısrarlı olmadığı mesajını verdi. Seçimden birinci parti olarak çıkan Cumhuriyetçi Türk Partisi'nin (CTP) lideri Mehmet Ali Talat da, hükümeti kurmak istediklerini ve Meclis'teki tüm partilerle görüşeceklerini belirtti. Denktaş, CTP lideri Talat'ın yanı sıra Ulusal Birlik Partisi (UBP) lideri Derviş Eroğlu, Demokrat Parti (DP) lideri Serdar Denktaş ve Barış ve Demokrasi Hareketi (BDH) lideri Mustafa Akıncı'yla görüşmelerinin ardından açıklamalarda bulundu. Denktaş, "bir - iki oyla devrilmeyecek geniş tabanlı bir hükümet istediğini" söyledi. Talat'ın "Görüşmecilik Meclis'tedir" dediğini söyleyen Denktaş, "Görüşmecilikte ısrarcı değilim, zaten görüşmecileri kontrol edebilecek bir konumdayım. Bunun hukuki zeminini araştırıyorum" dedi.
    Bir gazetecinin, Başbakan Recep Tayyip Erdoğan'ın önceki gün yaptığı bir konuşmada, KKTC seçim sonuçlarıyla ilgili olarak "yeni siyasetçilerin ortaya çıkması gerektiği" sözlerini anımsatması üzerine Denktaş, "Çok güzel, çok doğru söyledi. Biz de bunu düşünüyoruz. Bana kalırsa liderler de değişmeli" ifadesini kullandı.
    
    İlk görüşme Talat'la
    Denktaş ilk görüşmesini, seçimde 19 milletvekili çıkararak Meclis'e giren Talat ile yaptı. Talat görüşmeden sonra yaptığı açıklamada, Denktaş'a hükümeti kurmak istediklerini ve kendi partilerinin dışında hükümeti kurma ihtimali olan başka parti bulunmadığını belirttiğini söyledi. Talat, Mayıs 2004'e kadar çözüm ve AB misyonu çerçevesinde Meclis'teki tüm partilerle koalisyon seçeneklerini değerlendireceklerini belirtti. Milli hükümet anlayışının, bütün partilerin katılımıyla bir hükümet kurulması olduğunu belirten Talat, anlaşabilirse bu yönde bir adım atacaklarını söyledi. Talat, Türkiye'nin Kıbrıs konusunda hazırladığı plan hakkında bilgisi bulunmadığını ifade etti. Eroğlu, Denktaş'la görüşmesinin ardından "CTP ile koalisyona sıcak bakıyor musunuz?" sorusuna, 'Hükümet modellerini yetkili kurullar görüşüyor' yanıtını verdi.
    KKTC'ye gelen ABD Dışişleri Kıbrıs Özel Temsilcisi Thomas Weston, dün CTP lideri Mehmet Ali Talat'la buluştu. Talat, Kıbrıs sorununun çözümü konusunda ABD'nin katkısını isteyeceklerini söyledi. Weston'un yarın Ankara'ya gelerek, Dışişleri Müsteşarı Uğur Ziyal ile görüşeceği kaydedildi.
    
    
Ankara'nın tercihi yok
    ANKARA Milliyet

    Dışişleri Bakanlığı Sözcüsü Hüseyin Diriöz, KKTC'de hükümet kurma sürecine ilişkin çalışmaların en kısa sürede tamamlanmasını temenni ettiklerini belirterek, "Şu ya da bu tercihimiz olamaz. Bütün hükümetlerle işbirliğimiz devam edecektir" dedi. Diriöz, haftalık basın toplantısında, Kıbrıs sorununun çözümü için Türkiye'de ve KKTC'de hazırlık yapıldığını belirterek, "Bunlar Cumhurbaşkanı Rauf Denktaş ve görevi alacak yeni hükümetle istişare edilecek ve ortak hareket tarzı belirlenecektir" diye konuştu. Sorunun çözümünün Türkiye'nin AB sürecine endeksleneceği yönündeki haberlerin spekülasyon olduğunu ifade eden Diriöz, Ankara ile Lefkoşa arasında istişareler yapılmasının doğal olduğunu vurguladı. Diriöz, bir heyetin KKTC'ye gitmesi durumunda, bunun hükümet kurma çalışmalarıyla ilişkili olmasının öngörülmediğini belirtti.
    
    
'Gerçek Kıbrıs Türk'ü AB'yi istiyor'
    KKTC'de pazar günü yapılan seçimleri değerlendiren AB Komisyonu'nun Genişlemeden Sorumlu Üyesi Günther Verheugen, Kıbrıslı Türklerin Avrupa Birliği'ne (AB) üyelikten yana olduğunu öne sürdü. Avrupa Parlamentosu'nda konuşan Verheugen, "Gerçek Kıbrıslı Türklerin, yani gerçek anavatanı adanın kuzeyi olanların isteği, pazar günkü seçimlerde ifade edilmiştir. Onlar, adadaki anlaşmazlığın BM planı temelinde çözülmesini ve AB'ye üye olmayı istiyorlar" dedi. Verheugen, "Oy kullanma hakkı bulunanların sayısının yapay şekilde artış gösterdiğine kuşku yoktur. Hâlâ açık olan pencereyi kullanması, işlerin yürümesi bakımından Türk hükümetinin çıkarınadır" diye konuştu. 
    
    
Büyükelçiliğe göre işte kesin sonuçlar
    KKTC Ankara Büyükelçiliğinden yapılan açıklamaya göre, KKTC'deki karma seçim sistemine göre yüzde 50.35 oranında destek sağlayan sol partilerin desteği, herkesin bir oy kullanması durumunda yüzde 48.93'e düşüyor. Mevcut seçim sistemine göre yüzde 49.63 oy aldığı açıklanan sağ partiler de, seçmen sayısına göre hesap yapıldığında yüzde 51.06'lık bir desteğe ulaşıyor.
'Mevlana'yı iyi anlayın'

    
Cumhurbaşkanı Sezer, herkesi Mevlana'nın evrensel barışı, kardeşliği, sevgiyi ve hoşgörüyü öğütleyen mesajlarını iyi anlamaya çağırdı

        
    Cumhurbaşkanı Ahmet Necdet Sezer, Tanrı'ya yüce bir sevgiyle bağlanan, içindeki Tanrı ve insan sevgisini en güzel biçimde dile getiren Mevlana'nın düşünceleri ve iletilerinin bugün de önemini koruduğunu belirtti. 
    Sezer "Mevlana'nın 730. Vuslat Yıldönümü" dolayısıyla yayımladığı mesajda, Mevlana'nın yaşadığı çağı aşarak günümüze ulaşmış gönül insanı olduğunu vurguladı. Türk kültürünün temel öğelerinden olan Mevlana'nın, kişiliği, yaşamı, felsefesi, dünya görüşü ve iletileriyle evrensel nitelik kazandığını kaydeden Sezer, şöyle devam etti: "Günümüzün değerlerini yüzyıllar önce dile getiren, insanlığa çağrıda bulunan Mevlana, engin hoşgörüsü ve sevgisiyle, dünyada hayranlık uyandırmış yüce bir kişiliktir. Mevlana, insanı her şeyin üstünde tutarak ona büyük değer vermiş, 'Kim olursan ol, gel' çağrısıyla, hiçbir ayırım gözetmeksizin tüm insanları sevgiyle kucaklamıştır. Mevlana'nın barışçı felsefesinin iyi anlaşılması ve benimsenmesi durumunda, evrensel barışa ulaşılabileceğine inanıyoruz." 
    
    Sezer'siz tören
    Sezer, Mevlana'nın 730. Vuslat Yıldönümü'nü anma etkinliği kapsamında düzenlenen törene yoğun programı nedeniyle katılamadı. Sezer mesaj göndermekle yetindi. Şebi Arus Töreni'ne TBMM Başkanı Bülent Arınç ve eşi Münevver Arınç, Başbakan Recep Tayyip Erdoğan, eşi Emine ve kızı Esra Erdoğan da katıldı. 
Hükümet politikası gizli olmaz

Can Ataklı - catakli@gazetevatan.com


Özel Yetkili Savcıların MİT'e yönelik operasyona kalkışmaları Başbakan'ı çok öfkelendirmişti.

Çünkü Erdoğan'a göre 'atanmış' olan savcılar 'seçilmiş' olan kendisinden hesap sormaya kalkmıştı.

Elbette savcıların hedefinde Başbakan Erdoğan yoktu. Ki zaten seçilmişi atanmışı bir kenara bırakın, savcıların Başbakan için de bakanlar için de milletvekilleri için de bir yaptırım gücü yok.

Eğer bir suç kanıtı bulunmuşsa Meclis Başkanlığı'na bu durum bir fezleke ile bildirilir. Gereğini Meclis yapar.

MİT olayında savcılar eski MİT Müsteşarı ile yardımcısını ve o sırada MİT'le ilgisi olmayan şimdiki MİT Müsteşarı'nı şüpheli sıfatıyla ifadeye çağırmıştı.

Ancak medyaya sızan bilgilere göre savcıların elinde şimdiki MİT Müsteşarı'nın 'Başbakan Özel Temsilcisi' sıfatıyla yaptığı bazı görüşmelerde suç niteliğinde konuşmalarda bulunduğu ve sözler verdiği yönünde iddia ve kanıtlar olduğu söyleniyor.

Şimdiki MİT Müsteşarı o sırada görevini bizzat 'Başbakan'ın emriyle' yaptığını söylüyor terörist muhataplarına. Sanıyorum bu 'Başbakan'ın emri' ayrıntısı Erdoğan'ı öfkelendirdi, savcıların asıl hedefinin kendisi olduğu düşüncesine kapıldı.

Nitekim Erdoğan hemen harekete geçti ve savcıların bu ihtimali hayata geçirme şansını yok etti.

Başbakan ifadeye davet olayını sert biçimde 'Seçilmişleri atanmışların kulu yapmayacağız' diye eleştirirken yandaşlar durumdan vazife çıkararak Özel Yetkili Savcıları 'hükümet politikalarını sorgulamakla' suçluyor.

İşte sorun burada.

Çok demokrat ve hukuka bağlı yandaşların görmediği veya görmek istemediği şu;

Demokratik bir ülkede hükümet politikaları gizli olmaz.

Devletin kamuoyu ile paylaşmadığı bazı politikaları olabilir. Ama bir siyasi iktidarın politikaları açıktır.

Teröristlerle görüşme yoluyla Kürt sorunun çözümünü düşünmek bir politikadır, ama gizli yürütüldüğü an durum değişir.

Teröristlerle görüşmek ve onlara bazı vaatlerde bulunmak ceza yasalarımıza göre 'yardım ve yataklık' suçudur. Eğer bu bir hükümet politikasıysa ve gizli yürütülüyorsa, savcıların bunu anlaması mümkün değildir. Ellerine belge-kanıt geldiği an zaten işlem yapmak zorundadırlar.

Bu açıdan bakınca, eğer Özel Yetkili Savcıların eline bu konuda bir kanıt geçtiyse ve hiçbir şey yapmıyorlarsa görevi ihmal ediyorlar demektir. Ki bu da onlar adına suçtur.

O halde savcıları 'hükümetin politikalarına müdahale ediyorlar' diye suçlamak yanlıştır. Hükümet açık oynamalı ki savcılar da rahat etsin.

*****


Kurtarılan Hakan Fidan değil

Jet hızıyla Meclis'ten geçirilen yasa ile ilgili kamuoyunda bilgi eksikliği olduğunu görüyorum. Çünkü konuştuğum neredeyse herkes MİT görevlilerinin son yasa ile korunma altına alındığını zannediyor.

Oysa öyle değil. MİT Müsteşarı ve diğer görevliler koruma altındaydı. Savcılar MİT Müsteşarı ve görevlileri hakkında dava açacakları zaman Başbakan'dan izin almak zorundaydı. MİT yasasında bu açıkça gösteriliyor.

Sadece MİT değil başka kurumlar ve tüm bürokratlar da koruma altında. Özel Yetkili Savcıların ise 'katalog suçlar' denilen suçlarda 'izin koşulunu aşma' yetkisi var.

Nitekim Özel Yetkili Savcılar son 4 yılda generalleri, polisleri, bürokratları ve pek çok MİT elemanını bu yetkiye dayanarak sorguladı ve hâkimler de onları tutukladı.

Jet hızıyla çıkarılan yasaya sadece küçük bir ayrıntı eklendi. Buna göre MİT Müsteşarı'nın veya Başbakan'ın özel talimat verdiği devlet görevlilerinin sorgulanması Başbakan'ın iznine bağlandı.

Unutulduğu için son anda bu yeni hükmün geriye doğru işleyebileceği de kanuna geçici madde olarak eklendi.

Yani ne oldu? Bugünkü MİT Müsteşarı teröristlerle görüşmeye gittiğinde MİT görevlisi değildi. Başbakan'ın özel temsilcisiydi. Savcılar eğer o görüşmede bir suç kanıtı bulmuşlarsa, o tarihte müsteşarın MİT'le ilişkisi olmadığı için Başbakan iznine gerek duymayabilirlerdi.

Şimdi bu 'sakınca' ortadan kaldırılmış oldu.

*****


Enerji Bakanı'nın hassasiyeti

Salı günü komşu Enerji Bakanı'nın sözlerinin medyada yansıyan haliyle Yunanistan'ı üzdüğünü yazmıştım. Çünkü iktidara yakın gazeteler Yunanistan Enerji Bakanı'nın Türkiye'den doğalgaz istemesini Taner Yıldız'ın sözlerine dayanarak 'Yalvardılar, acıdık' türü başlıklarla duyurmuşlardı.

Enerji Bakanı Yıldız dün konuyla ilgili sözlerinin tam metnini gönderdi.

Yıldız da haberin bu başlıklarla verilmesine üzülmüş. 'Her ülke bu tür durumlarla karşılaşabilir, alay konusu yapmamak gerek' diyor.

Bakın Yıldız Yunanistan'ın doğalgaz talebiyle ilgili açıklamasında aynen şunu söylemiş; ''Geçen hafta gerek batı hattından, gerek Azerbaycan ve İran doğalgaz boru hatlarından kaynaklanan sıkıntılardan dolayı Yunanistan'a verilen doğalgazda basınç düşüklüğü olmuştu. Gazı verememiştik. Önceki gün Yunan meslektaşım beni aradı. Zor durumda ve sıkıntıda olduklarını söyledi. Şahsen ben dayanamadım, çünkü aynı şeyleri bizler hissediyoruz. Her bakan kendi sorumluluğu çerçevesinde kendi vatandaşlarına bu sıkıntıyı yaşatmak istemiyor. Ukrayna'ya gittiğimde oradaki meslektaşımdan rica ettim, depolarındaki gazlardan bize biraz gaz verecekler. Biz de bir şeyler yapacağız, dolayısıyla Yunanlı meslektaşımızın ricasını kırmadık. Dün gaz akışını başlattık.''

Şimdi bu sözlerden 'Yalvardılar. Acıdık' gibi başlık çıkarmak doğru mu?

*****


Eylem sırası atanamayan öğretmenlerden sonra atanamayan itfaiyecilere gelmiş. Atananlar, daha doğrusu atanacaklar 'kulluk etmeye' hazır ama seçilmişlere seslerini duyuramıyor! (Gani Yıldız)

*****


Hocalı vahşetini tarihin neresine koyacağız?

Türkiye 1915'teki Ermeni Tehciri sırasında pek çok Ermeni'nin ölmesinin dünyada 'soykırım' olarak algılanmasının yarattığı sorunla boğuşuyor, tarih bilgisinden yoksun kimi sözde aydınlar 'özür dileme' yarışına giriyor.

Ama 100 yıl önce değil, tam 20 yıl önce yaşanan bir vahşetten söz etmiyorlar.

Hocalı Ermenistan işgali altında olan Dağlık Karabağ'daki bir kent. Azeri Türkleri'nin kenti.

Ermeniler 1992 yılında bu kente tanklar ve ağır silahlarla saldırdılar. Ama en büyük saldırı 25-26 Şubat gecesi yaşandı. Bu saldırıda 613 Azeri Türkü katledildi. 155 kişi kayboldu. 5000 kişi rehin olarak götürüldü. 1500 kişi ağır yaralandı.

Ermenilerin rehinesi 5000 kişiden 500'ü fidye verilerek kurtarıldı, geriye kalan 4500 kişinin hâlâ hapishanelerde işkence çektiği belirtiliyor, ama Ermeni Devleti bunu yalanlıyor.

Ermenistan Devlet Başkanı Sarkisyan, Hocalı vahşeti için 'Azeriler bizim şaka yaptığımızı sanıyorlardı, sivillere el kaldıramayacağımızı düşünüyorlardı. Biz bunu kırdık' demişti.

Şimdi gelin bu vahşeti tarihin neresine yazacağınıza ve hesabını nasıl soracağınıza karar verin.

Hocalı vahşetinin 20'inci yılında Türk Azeri Birliği 'Hocalı Soykırımı Kurbanlarını anma' törenleri düzenliyor.

Vahşet anını yaşayanların da katılacağı törenlerin ilki İzmir'de. 25 Şubat saat 14.00'te Ege Palas'ta anma töreni ve vahşetin belgesel filminin gösterimi var.

26 Şubat'ta ise saat 13.00'te Galatasaray'dan Taksim'e kadar yürüyüşün ardından miting yapılacak.

Ankara'daki anma töreni 27 Şubat saat 19.00'da Dil ve Tarih Coğrafya Fakültesi Farabi Salonu'nda yapılacak.

Son anma töreni ise 28 Şubat saat 19.00'da Adana Seyhan Otel'de.Fenerbahçeliyim, karardan mutluyum

Can Ataklı - catakli@gazetevatan.com


Önceki gün yapılan Futbol Federasyonu Genel Kurulu'nu ilgiyle izledim. Sonuçta Federasyon'un 'Şike yapan takımları bir kereliğine küme düşürmeme' talebinin reddedilmesinden çok mutlu oldum.

Dün gazetede hem spor servisine hem de futbolla ilgili olduklarını bildiğim arkadaşlarıma 'Başlıklar kaos şeklinde atılmış, neden kaos?' diye sordum.

Çünkü bana göre ortada kaos falan yok.

Ben Fenerbahçeliyim, takımım küme düşürülme tehdidi altında. Beşiktaş da öyle, Trabzon da, diğer 6 takım da.

Bir Fenerbahçeli olarak geçen yıl şampiyonluğu 'şike yaparak' kazandığımıza asla inanmıyorum.

Peki bazı yöneticiler, garanti olsun diye bazı maçlardan önce bir tür anlaşma yapmış olabilirler mi?

İnanamam ama tabii ki olabilir. Herkesi kefil olacak kadar tanımıyorum ki.

Ama şuna inanıyorum; eğer küme düşme 'bir kereliğine' kaldırılırsa, bu Fenerbahçe'yi çok yakından ilgilendirecektir ve Fenerbahçe'nin maçlarda 'şike yaptığı' zimni olarak kabul edilmiş olacaktır.

Fenerbahçe 'suçsuz olsa bile' bu töhmetin altında kalacağı için uzun yıllar boyunca hep 'şikeci' olarak anılacak, pek çok kulüp ve taraftarı ile sürekli bir husumet içinde kalacak.

İyi bir Fenerbahçeli olarak 'onursuzluk' sayacağım bu suçlama karşısında kalmak beni de, sanıyorum milyonlanca Fenerbahçeli'yi de derinden sarsacaktır.

Eğer Fenerbahçe ve diğer başka bazı takımlar şikeye bulaşmışlarsa, gereği ne ise yapılmalıdır. Küme düşmek de dâhil.

Küme düşeriz. Bir alt kümede şampiyon olduğumuz gün tekrar geri döner, ama başımız dik, alnımız açık biçimde mücadeleye devam ederiz.

Gelelim kaos konusuna. Arkadaşların anlattığına göre kaos şuymuş; Federasyon Fenerbahçe'ye ve diğer kulüplere şimdiden bir ceza verirse bir sorun olmayacakmış. Ancak Federasyon bu kararı veremiyor. Eğer mahkeme sonucu beklenirse, kararın sezon sonuna yetişmeyeceği kesin. Bu durumda UEFA kendiliğinden tüm Türkiye'ye ceza keserek başta Avrupa kupaları olmak üzere Milli Takım'a da önemli bir süre için hak mahrumiyeti cezası verebilirmiş.

Bu da Türkiye'nin önümüzdeki 5-8 yıl boyunca hiçbir uluslararası turnuvaya katılamaması demek. Ne kadar adaletli ve hukuka uygun, bilemem.

Ama bildiğim şu ki, UEFA eğer Türkiye'de şike yapıldığına kanaat getirdiyse bunun sorumlusu Federasyon'dur, savcılıklardır. Çünkü UEFA bilgileri buralardan aldı.

Zamanında hiçbir karar veremeyip, UEFA yetkilileri ile çalakalem konuşmaktan kaçınmayanlar şimdi Türkiye'nin başına açtıkları derdi görsünler ve hesabını versinler.

Bunun da ötesinde şimdi asıl görev Başbakan Erdoğan'a düşüyor.

UEFA'nın 'kanaatle' Türkiye'ye ceza verecek olmasına karşı direnmelidir.

İsrail'e 'One minutes' demek, Fransa'ya haddini bildirmek, Amerika'ya ayar çekmek, AB ülkelerine posta koymak nasıl yapıldıysa, UEFA'ya da aynısı yapılmalıdır.

*****


Bu kadar da olmamalı

Taraf Gazetesi bazı çevrelerde tabuları yıkan gazete olarak tanımlanabilir.

Bazı konularda çok cesur çıkışları da olabilir.

Kimilerince korkusuz, kimilerince de görevli olarak kabul edilebilir.

Ancak bunların hiçbiri bu gazeteye tüm Türkiye'ye, Türkiye Cumhuriyeti'ne bu kadar ağır hakaret etme hakkı vermez.

Bu gazetenin bazı başlıklarına bakıyorum, çok şaşırtıcı.

Örneğin 29 Ekim Cumhuriyet Bayramı'nda 'Cumhuriyet'i kutladılar' diyor.

10 Kasım'da 'Atalarını andılar' başlığı kullanılıyor.

Önceki günkü başlıkları ise 'Sıra andınızda' diye atılmış.

Yani Türkiye ile ilgili konularda bu gazete sanki 'üçüncü şahıs' gibi.

Peki siz kimsiniz? Neyi temsil ediyorsunuz?

Bu Türkiye sevgisizliği ve öfkesi içinizde nasıl ve neden bu kadar yer etti?..

***


Cumhurbaşkanı Abdullah Gül'ün ziyareti sırasında, okula üç yumurtayla gelen öğrenciye, yumurta başına 44 ay hapis cezası istemiyle dava açılmış. Bu ülkedeki 'ileri demokrasi'yi anlayabilmek, 'yumurta mı tavuktan, tavuk mu yumurtadan?' sorusunu çözmek kadar zor! (Gani Yıldız)

*****


Kaçakçılığa bakın

Ne önemli sorular soruyoruz, kimse cevap vermiyor, sonra ironiyle karışık bir yazınıza bir ilin valisi anında cevap veriyor.

34 kişinin öldüğü Uludere'deki talihsiz olaydan sonra kaçakçılıkla ilgili yazdığım bir yazıda 'Güneydoğu'da kaçakçılığı meşru hale getiren devlet Batı'da örneğin Bodrum'da Marmaris'te kimseye göz açtırmıyor' demiştim. Yazıya 'Ama kaçak ve sahte içkinin de önüne geçilemiyor' cümlesi eklemiştim.

Bu yazım üzerine Muğla Valisi Fatih Şahin'den bir açıklama aldım. Son derece nazik açıklamada Muğla İli'nde (Marmaris ve Bodrum Muğla'ya bağlı) kaçak ve sahte içkiye asla göz yumulmadığı kaydediliyor.

Valinin açıklamasına göre 2011 yılında Muğla'da 196 kaçak içki operasyonu yapılmış ve 309 kişi gözaltına alınmış. Bu operasyonlarda 72 bin 567 şişe kaçak ve sahte içkiye, ayrıca on binlerce paket kaçak sigara, tütün ve puroya el konmuş. Kaçak içki yapımında kullanılan 95 kilo etil alkol ele geçirilmiş.

Muğla'nın jandarma bölgelerinde yapılan operasyonlarda yakalanan kaçak malların dökümü ise çok ilginç. 26 kilo esrar, 108 sentetik uyuşturucu hap, 7 bin 580 adet Hint keneviri kökü, 65 haşhaş kökü, 15 ton akaryakıt, 125 altın sikke, 26 som altın tarihi eser, 114 kazı malzemesi, 402 adet sahte 100 liralık, 128 adet sahte 50 liralık, 19 adet sahte 20 liralık, 70 puro. Bunların dışında 983 kaçak göçmen yakalanıp sınır dışı edilmiş.

Vali'ye duyarlılığı için teşekkür ederim.

*****


Mehmet Altan'a haksızlık

Mehmet Altan Star Gazetesi'nden ayrıldı. Kimine göre istifa etti, ama AKP ve yandaşlarına göre işten çıkarıldı. Çünkü 'fikri' olarak desteklediği AKP uygulamalarının artık yolundan çıktığını ve iktidarın eleştirdiği eski yönetimler gibi davrandığı yazıyordu. Gazetesi buna tahammül göstermedi.

Şimdi Altan'a karşı müthiş bir kampanya var. Mehmet Altan'ın iktidarı eleştirmesini eleştiriyorlar.

Ama bunlarda ahlâk, vicdan, namus pek olmadığı için bunu bile en vahşi biçimde yapıyorlar.

Örneğin biri demiş ki '68'den beri yazıyor ama kimse okumaz, ciddiye de alınmaz.' İyi de kardeşim madem okunmazdı ve ciddiye alınmazdı, Star gibi iktidarın en iddialı gazetesi neden yıllarca Başyazar olarak tuttu Mehmet Altan'ı.

Bunlar eleştirmek için değil can yakmak için yapılan şeylerdir. 'Sen kötü yazarsın okunmuyorsun, ciddiye alınmıyorsun' suçlamasına kimse cevap veremez. Bunu sizin için yazan da keyifle gerinip 'Nasıl çaktım ama' der çevresine.

Vaktiyle genç bir oğlan yazar aynısını benim için yapmıştı. 'Biz aramızda üzülürüz, kötü yazı yazar, kimse okumaz ve ciddiye almaz' diye yazmıştı benim için. Sonra her nedense kaçıp gitti Türkiye'den. Melanetlerine gittiği ülkeden devam ediyor.

O genç oğlan gazeteci uzaklarda debeleniyor, bense hâlâ kötü yazan okunmayan ve ciddiye alınmayan yazar olarak devam ediyorum.Kimliğini yitirmiş aydının isyanı

Can Ataklı - catakli@gazetevatan.com


Bu ülkenin gerçek demokratları, hukuka, insan haklarına saygılı duyarlı insanları Hrant Dink'in öldürülmesine ilk andan itibaren çok büyük bir tepki gösterdi.

Bu nedenle mahkemeden çıkan 'bu işin arkasında terör örgütü yok' kararına tepki de çok büyük.

Sahici insanlar büyük bir üzüntü içinde. Kararın ne kadar kötü olduğunu görüyorlar ama bunun nedenini de biliyorlar.

Buna karşı, kimliğini yitirmiş aydınlar, yıllar boyu AKP iktidarına payanda olmanın hiçbir rahatsızlığını duymadan şimdi timsah gözyaşı dökerek ortalığa saçıldılar.

Hepsinde müthiş bir öfke, müthiş bir saldırganlık.

İktidarı bunların eline verseniz parça parça edecekler.

Neden?

Çünkü bir anda kendileriyle ters düştüler.

Son 10 yıldır yaptıkları yalakalıklar, şirretlikleri, ettikleri hakaretler, aşağılamalar, iftiraları bir anda yüzlerine gözlerine bulaştı.

'Yetmez ama evet' çığlıkları atarak iktidarın Türkiye'yi dönüştürme planına ortak olanlar şimdi şaşkınlık içinde dövünüyorlar.

Asıl korkuları 'son kullanma tarihlerinin' artık çok yakın olduğunu anlamalarıdır. Bugüne kadar yaptıkları yalakalıklarla sağladıkları avantaların kesilmeye başlayacağını görmeleridir.

Hrant Dink sadece üç beş kendini bilmezin kurbanı mı olmuştur?

Bu mümkün mü? Arkasında büyük güçler olmadan kimsenin böyle bir eyleme kalkışamayacağı kesin.

Ama o güç nedir? Sorun bu.

Kimliğini yitirmiş aydınların hevesi, bu cinayetin de Ergenekon'a yüklenmesiydi.

Öyle olmadı.

Hesap bozuldu.

Şimdi çılgınca soruyorlar 'Herkesi susturan bu büyük güç nedir?'

Evet, sahi, nedir bu büyük güç?

Ergenekon değil demek ki. Bir genelkurmay başkanını bile tutuklamaktan çekinmeyen iktidar, nasıl oluyor da Hrant Dink'in katilleri karşısında bu kadar çekingen olabiliyor?

Ergenekon'dan bile büyük bir örgüt var o halde.

Başbakan'ın kendisine 'Beni de öldürmek istiyorlar' dediğini söyledi geçen akşam televizyonda Oral Çalışlar. Sonra da eklemiş Başbakan 'Siz kim olduğunu bilirsiniz.'

Bu oyun artık bitmeli.

Beş yıldır iktidarın yürüttüğü bir 'intikam operasyonu' kimliğini yitirmiş aydınların cazgır korosu eşliğinde Türkiye'ye nefes aldırmadı.

Nice aydınlar gazeteciler, akademisyenler, rektörler, askerler bu cazgırlığın yarattığı psikolojik iklim yüzünden acılar çekiyor.

O acılara hiç kulak asmayan, demokrasiyi, hukuku, insan haklarını ayaklar altına alanlar bugün bir dava ile duvara çarptılar.

Şimdi 'derin devlet' arıyorlar.

Oysa burunlarının ucunda belki.

Elbette hemen

uyanmayacaklar.

Ne zaman ki iktidar, bunların tamamını tarihe gömecek, o

zaman anlayacaklar belki ama

ne çare?

*****


Aferin be jandarma

Hrant Dink'i öldürtmeye azmeden isimlerden biri olarak sayılan 'Büyük abi' Erhan Tuncel mahkemeye göre 'masum' çıktı.

Meğer o 'büyük abi' bir şey yapmamış. Ama yine de bir suç bulmuş mahkeme. Büyük Abi'nin geçmişte bomba attığı McDonald's olayı akıllarına gelmiş. O yüzden ceza vermişler. Yattığı süre de yeterli görülünce 'abi' serbest bırakıldı.

Ama kahraman jandarma hemen devreye girmiş ki bu yüreklerimize su serpti.

'Abi' meğer askere de gitmemiş henüz. Jandarma'dan kaçar mı? 'Abi' hapisten çıkar çıkmaz almışlar götürmüşler merkeze.

Oysa o 'abi' hergün jandarmaya gidiyordu geçmişte, oturup konuşuyorlar, çay içip memleketi kurtarmaktan söz ediyorlardı.

Hiçbirinin mi aklına gelmemiş o zaman 'Yahu sen askere gitmiş miydin?' demek.

Çok merak ediyorum; Jandarma'dan Genelkurmay'a atlayan paşamız, adamlarının 'abiyi' cezaevi kapısından alıp götürmesiyle 'Çok şükür bugün de vazifemizi yapmış olmanın huzuru içindeyim' diyerek başını yastığına koymuş ve huzur dolu bir uyku çekmiş midir?

*****


Piri Reis karaya bağlı

Ne zamandır 'Piri Reis'in nerede olduğunu' soruyorum ya. Cevabı geldi. Resmi olarak değil, vatandaştan geldi cevap.

Piri Reis Urla'ya çekilmiş, rıhtıma bağlanmış sakin sakin duruyormuş.

Oysa biz Piri Reis'in, Akdeniz'de korsan olarak petrol arayan Rumların ve onların adına iş yapan Amerikan şirketinin ve dahi hepsini koruyan İsrail savaş gemilerinin karşısında kahramanca dikildiğini sanıyorduk.

Donanmamızın da Piri Reis'in hemen yanıbaşında Rumlara, Amerikalı şirkete ve İsrail savaş gemilerine karşı bir abide gibi durduğunu düşünüyorduk.

Hiçbiri değilmiş. Büyük gürültülerle sefere çıkarılan Piri Reis sessiz sedasız dönmüş.

Bu arada Rumlar petrol bulmuş, doğalgazı çıkarmaya başlamış, ne gam.

Bize sadece hava atmak, efelenmek yarar. 'İktidar kükredi, Rumları, Amerika'yı, İsrail'i hizaya getirdi' zannediyor bu mazlum halk.

*****


Mehmet Altan olayı

Mehmet Altan Star'dan ayrılmış. İstifa etmiş olduğunu düşünmek istiyorum.

Çünkü iktidar kaynaklı dedikodulara göre Mehmet Altan son zamanlarda yazdığı yazılar nedeniyle zaten sürekli uyarılar alıyormuş. Son olarak bir Kürt televizyonuna verdiği demeçte kendi gazetesini rahatsız edecek sözler söylemiş.

Star yönetimi kendisinden bu sözlerini düzeltmesini istemiş. Altan buna yanaşmayınca da klasik 'Hayatta başarılar' mektubu masasının üzerine konulmuş.

Umarım bu doğru değildir, Altan'ın 'istifa etmiş olma onurunu' taşımasını isterim.

Ancak bunun kaçınılmaz son olduğunu da söylemeliyim.

Mehmet Altan ve onun gibi bazı isimlerin AKP iktidarıyla ve hele hele zihniyetiyle hiçbir ilgileri yok. Hatta AKP zihniyetinin aslında hiç tahammül edemeyeceği görüşlere sahipler.

Ancak, Türkiye'yi dönüştürme planında iktidarın bazı müttefiklere ihtiyacı vardı. Karşılıklı bir alışverişti bu ve doğal olarak güçlü olan da iktidardı.

İktidarın zihninde bir 'son kullanma tarihi' vardı.

Bugüne kadar 'son kullanma tarihleri dolan' bazı aydınların nasıl harcanıverdiğini gördük.

Şimdi bu süreç hızlanabilir, çünkü iktidar da hedefine çok yaklaştığına inanıyor.

Yakın dönemin 'heyecan veren yeni operasyon dalgası' işte bu 'son kullanma tarihi gelenlerin tasfiyesi' olacaktır.

Elbette bugüne kadar cazgırlık yapmayı başaranlar bir süre çırpınış içinde olacaklar, 'AKP ayağına kurşun sıkıyor' diye kabadayılık da yapacaktır. Ama kısa sürede seslerinin kesileceğinden de kimsenin şüphesi olmasın.Padişahta bile böyle bir yetki yoktu

Can Ataklı - catakli@gazetevatan.com

Başbakan'ın çok güvendiği MİT Müsteşarı'nı korumak ve kollamak için 'kişiye özel tek kişilik bir kanun çıkarmaya' kalkması çok yanlış ve şaşırtıcıdır.

Konu en başta Anayasa'ya aykırı. Çünkü anayasamız devam etmekte olan bir dava ile ilgili olarak yasal düzenleme yapılmasını veya davanın seyrini etkileyecek bir yasa çıkarılmasını yasaklıyor.

Sanıyorum bu madde iktidara göre de demokratik olmalı ki, 12 Eylül referandumundaki 'daha demokratik anayasa' paketinde bu madde yer almamıştı.

İkincisi kişiye özel kanun çıkarılması, bazı devlet görevlilerini korumak için zaman zaman yapılan bir uygulama olsa da, yine devam etmekte olan bir soruşturma aşamasında bu tür bir yasal düzenleme yapmak, en azından hukuk ahlakı açısından yanlış.

Ancak benim asıl dikkatimi çeken ve tehlikeli bulduğum nokta farklı. Bu tek maddelik yasa, zamanında padişahlara, krallara bile tanınmayan çok geniş bir yetki sağlıyor Başbakan Erdoğan'a. Üstelik bu 'ulusal güvenlik' bahanesiyle suç işlemeyi teşvik eder nitelikte görünüyor.

Bugün Meclis'e gelecek olan 'tek maddelik' yasa, eğer komisyonda bir değişikliğe uğramazsa aynen şöyle:

'MİT mensuplarının veya Başbakan tarafından özel bir görevi ifa etmek üzere görevlendirilenlerin, görevlerini yerine getirirken, görevin niteliğinden doğan veya görevin ifası sırasında işledikleri iddia olunan suçlardan dolayı ya da 5271 sayılı Ceza Muhakemesi Kanunun 250. Maddesinin 1. Fıkrasına göre kurulan Ağır Ceza Mahkemeleri'nin görev alanına giren suçları işledikleri iddiasıyla, hakkında soruşturma yapılması Başbakan'ın iznine bağlıdır.''

Bu yasadaki 'kilit' kelime, hemen başta geçen 'veya' kelimesidir. Yani sanıldığı gibi MİT'te çalışanlara bir tür dokunulmazlık getirilmiyor. Başbakan tarafından özel olarak görev verilen herkes kapsam içinde tutuluyor.

Hürriyet Gazetesi'nin dünkü manşetinde Adalet Bakanı'nın ağzından 'Bu madde askerleri de kapsayacak' biçiminde sunuluyordu. Bu belli ki Adalet Bakanı'nın psikolojik etki yaratma çabası. Çünkü kamuoyu Genelkurmay Başkanı 'terörist' olmakla suçlanarak hapiste tutulurken, MİT Müsteşarı'nın dokunulmazlık zırhı ile donatılmasına vicdanen pek razı değil. 'Askerler de kapsamda' diyerek bu vicdani rahatsızlık giderilmek isteniyor.

Vahim olan yasada ne olduğu tanımlanmayan 'Başbakan'ın özel görev verdiği kişiler' kavramıdır. Bu kişi/kişiler MİT görevlisi olabilir, asker olabilir, bürokrat olabilir, yeri gelir sivil bir kişi, iş adamı, sanatçı, gazeteci olabilir.

Bu kişilerin söz konusu özel görev nedeniyle suç işlemeleri halinde de yargılama için Başbakan izni gerekiyor. Başbakan izin vermezse ne olacaktır?

Ayrıca yasalar, kişilerin ahlak, namus ve vicdanlarına güvenilerek yapılmaz, hukukun ruhuna aykırıdır bu. Bugünkü Başbakan vereceği özel görevlerde hiçbir art niyet taşımayabilir, ama yarın öbür gün iş başına gelecek bir Başbakan'ın da aynı olacağını kim garanti edebilir?

Günün birinde bir Başbakan bu maddeden yararlanarak bir suç çetesi kurarsa ne yapacağız?

Tek maddelik yasa her haliyle bir garabettir.

*****


Emniyet denilen kim?

İktidar yandaşları en azından benim 4 yıldır yazdıklarımı ve söylediklerimi tekrar ederek 'Özel yetkili savcıların gücünü, gizli olması gereken soruşturma bilgilerinin sızdırılmasını, telefon ve ortam dinleme deşifrelerinin medyada yayınlanmasını' eleştiriyorlar.

Şu sıralar medya ortamında çok renkli 'şahane yorumlara' maruz kalıyoruz.

Neymiş, MİT hükümetle koordine biçimde Güneydoğu sorununun müzakereler yoluyla, barış içinde sonuçlandırılması için çaba harcıyormuş, ama Emniyet buna karşıymış.

Saçmalığa bakar mısınız?

Kimdir bu Emniyet? Neyi temsil eder? Devlet içindeki yaptırım gücü nedir?

Hani 'asker' deseler bir mantığı var. Kuruluşu farklı, yapısı farklı, darbelerden gelen bir gelenekle 'vesayetçi' bir anlayışa sahip diyebilirsiniz.

Ama Emniyet öyle değil ki. O halde nasıl oluyor da hükümet çok önemli bir politikayı uygulamaya çalışırken, emniyet çelme takmaya kalksın.

Aslında bu arkadaşların anlatmak istediği başka da, cesaretleri olmadığı için söyleyemiyorlar galiba.

*****


İsrail etkisi

MİT şoku yaşayan iktidar ve yandaşları Hakan Fidan'ı desteklemek için 'MİT'te yeni anlayış başlattı, Türkiye istihbaratta da süper güç oluyordu' yorumları yapıyorlar. Sonuçta söyledikleri şu; 'MİT'in artık dış istihbarata da yönelmesi, bölgedeki diğer istihbarat örgütlerini korkuttu. İsrail zaten Fidan'ı İran'ın adamı olarak görüyor. Operasyonda parmağı olabilir.'

Ama kimse şaşırmasın, Türkiye'deki istihbaratın bir numaralı isminden İsrail rahatsız olabilir. Aynı şekilde Mossad'ın başındaki kişiden de Türkiye rahatsız olabilir.

Nedeni basit; Türkiye NATO dolayısıyla batı ittifakının içinde. İstihbarat örgütleri de çoğu alanda ya ortak çalışır ya da sürekli bilgi alışverişinde bulunur. Ayrıca pek çok sır da ortak havuzda herkesin bilgisi içindedir.

Eğer İsrail, dolayısıyla Amerika ve diğer müttefikler, MİT Müsteşarı'nın bazı radikal dinci örgütlerle ve İran'la bağlantısı olduğuna inanıyorsa rahatsızlık duymalarından normal bir şey olamaz. Sorulması gereken şudur; Bugüne kadar MİT'in başında bulunan kişilerden rahatsız olmayan batı ittifakı ülkelerinde şimdi neden böyle bir kuşku var?'

*****


MİT'çiler kendilerine verilen görevi yapıyor; ifadeye çağrılıyor. Savcı MİT'çileri ifadeye çağrıyor; soruşturmadan alınıyor. Türkiye garip ülke; insanlar işlerini yapmadığı zaman değil, yaptığı zaman kaos yaşanıyor! (Gani Yıldız)

*****


İkinci 'Sarıkaya' vakası

Tesadüfe bakın ki Van'da, dönemin Kara Kuvvetleri Komutanı Yaşar Büyükanıt'ı ifadeye çağıran ve bu nedenle başını derde sokan savcının da soyadı Sarıkaya idi.

Ferhat Sarıkaya Şemdinli'de bir kitabevinin bombalanması olayının 'derin devlet' işi olduğundan yola çıkarak Kara Kuvvetleri Komutanı'nı da ifadeye çağırmıştı.

O günün yasalarına göre kuvvet komutanları sivil savcı tarafından ifadeye çağrılamıyordu. Tıpkı bugün olduğu gibi o tarihte de hükümet devreye girmişti. Adalet Bakanı Cemil Çiçek'in talimatıyla, HSYK Savcı Sarıkaya'yı anında görevden almıştı.

Sarıkaya daha sonra meslekten de atılmıştı. Sonra aradan biraz zaman geçti, askere yönelik operasyonlar başladı, AKP bir seçim zaferi daha kazandı ve Ferhat Sarıkaya'ya iade-i itibarda bulunuldu.

MİT Müsteşarı'nı ifadeye çağıran savcı Sadrettin Sarıkaya. O da Ferhat Sarıkaya gibi iktidarın hışmını çekti ve görevden alındı. Umarım meslekten de atılmaz. Gerçi atılsa da fark etmez, burası Türkiye. Bir süre sonra hava değişir, bu kez Sadrettin Sarıkaya'ya iade-i itibar sağlanır.'Fethullah Gülen'i bitirme planı

Can Ataklı - catakli@gazetevatan.com

Başlıktaki ifade, Balyoz operasyonunu başlatan gazete başlığı idi.

İddiaya göre askerler AKP'yi ve ona destek veren Fethullah Gülen cemaatini bitirmek için bir 'darbe planı' hazırlamışlardı.

Buna göre kaos yaratacak eylemler hazırlanacak, Fethullah Gülen cemaatini silahlı terör örgütü olarak göstermek için tuzaklar hazırlanacak, bu nedenle camiler bile bombalanacaktı.

Bu iddialar iktidar tarafından çok ciddiye alındı ve arkasından başlatılan soruşturmalarla 50'nin üzerinde general tutuklandı.

Bu davalar furyasından kuvvet komutanları kadar, emekli olan son Genelkurmay Başkanı da payını aldı. O da tutuklandı.

Oysa şimdi durum çok farklı.

Fethullah Gülen'i bitirme planını askerler belki düşünmüş olsalar bile asla hayata geçiremediler; buna karşı, iktidar içi çatışmalarda Fethullah Gülen'i bitirmekten söz edenler çoğaldı bu günlerde.

MİT Müsteşarı'nın KCK davasında 'şüpheli' sıfatıyla ifadeye çağrılmasından itibaren Gülen cemaati çok konuşulmaya başlandı.

Doğal olarak iktidara daha muhalif bakanlar ilk başlarda Gülen cemaatinden söz etmeye pek yanaşmadılar. Korkudan olabilir.

Oysa iktidar yandaşları bu konuda tam ikiye bölündüler.

Bir kesim iktidarın arkasına geçerek MİT olayının cemaat tarafından tezgâhlandığını anlatmaya başladı.

İkinci kesim ise cemaat adına iktidara yüklendi.

Ancak geldiğimiz nokta çok ilginç.

Çünkü durumun iktidarı sarsmasından endişelenen Erdoğan'cı ve Gülen'ci bazı isimlerin 'itidal' tavsiyesine rağmen kimi Gülen taraftarı isimler ise iktidarın büyük bir operasyona start verdiğini yazmaya, söylemeye başladılar.

Buna göre Erdoğan'ın devlet içindeki 'cemaat yandaşlarının' temizlenmesi için emir verdiğini ileri sürüyor. Nitekim yargıdaki ve polisteki bazı görevden alma operasyonlarının buna kanıt olduğunu söylüyorlar.

Gülen adına yazan bazı yazarlar, operasyonun daha da büyüyeceğini ve işin 'Fethullah Gülen'i tamamen tasfiye etme' hedefine varacağını belirtiyorlar.

Kısacası, ortada bir 'Fethullah Gülen'i bitirme planı' olduğu söyleniyor.

Merakım şu; askerlerin en tepe isimleri böyle bir planı düşündükleri için bir yıldır hapislerde çürütülüyor. İtibarları sarsıldı, onurları ayaklar altına alındı, kariyerleri yok edildi.

Peki şimdi bu kez sahneye konulan 'Fethullah Gülen'i bitirme planından' kim sorumlu tutulacak?

Kimler hakkında dava açılacak?

Kimler hapse atılacak?

*****


Diş'e bir dokundum

Pazar günü bir dostumun diş eti tedavisi için gittiği Nişantaşı Diş Hekimliği Fakültesi'nde kendisine üç yıl sonrası için randevu verildiğini yazmıştım. Gösterilen kötü muamele de cabası idi.

Şu ana kadar herhangi bir yanıt gelmedi. Belli ki söyleyecek sözleri yok.

Bunu yazınca, canı yanan başkalarının da mesaj yağmuruna tutuldum.

O 'çok iyi' olan hizmetlerde meğer ne aksaklıklar oluyormuş.

Örneğin İzmit'ten arayan T. Y. isimli okurum eşinin 7 yıldır tedavi gördüğünü, 6 ayda bir randevulu olarak gittikleri hastanede nasıl eziyet çektiklerini anlatmış. 2 dakika süren kan verme işlemi için örneğin saatlerce beklediğini belirtiyor.

Adana Balcalı Diş Hastanesi'ne sevk edilen M. G. özürlü çocuğunun diş ameliyatı için 'en az 1 yıl sonra sıra gelir' dendiğini ilaçlı tedavi için ilaç bile yazılmadığını ve 'bildiğiniz bir ağrı kesici kullanın' dendiğini söylüyor.

Çok sayıda okurumdan ise 'randevu almak çok kolaylaştı, ama tedaviler hiç de söylendiği gibi yapılmıyor, tedavi randevuları en iyi ihtimalle aylar sonrasına veriliyor' diye yakınıyor.

Bunların dışında hastaların özel hastanelere yönlendirilmesi de merak konusu oluyor.

*****


Yine 28 Şubat, yine eğitim, yine asker (mi?)

İktidar, eğitimde kapsamlı ve bir o kadar karşı devrim niteliği taşıyan bir değişikliği 'tasarı' olarak değil de 'teklif' adı altında fazla sorumluluk almayarak Meclis'e getirdi. Kısaca 4+4+4 diye sunulan teklif zorunlu eğitim 8 yıldan 12 yıla çıkarılıyormuş gibi gösteriyor ama işin aslının İmam hatiplerin önünü açma ve kızları okuldan uzaklaştırma olduğu hemen anlaşıldı.

İktidarın asıl amacı aslında imam hatiplerin önünü açmak. Kızlar anladığım kadarıyla refleks olarak teklife girmişti.

Kamuoyundan tepki geldi. Karşı devrim niteliğindeki bu değişikliğin, AKP tabanından bile rağbet görmeyeceği anlaşıldı. Peki dönüş nasıl olacak?

Çare bulundu. 27 Şubat'ta toplanan Milli Güvenlik Kurulu'na Milli Eğitim Bakanı çağırıldı. Bakan 1.5 saat içerde kaldı. Çıktı ve değişiklikte geri adım atıldı. İmam hatipler aynen duruyordu yerinde ama kızlar konusunda karar değişmişti.

Tıpkı 15 yıl önceki MGK toplantısı gibi. O zaman zorunlu eğitim 8 yıla çıkmış, İmam hatiplerin önü kapatılmıştı. Çünkü asker böyle istiyordu.

Şimdi yine aynı tarihte (bir gün önce ama, tam da o gün konuşulurken oldu) yine asker 'ayar' vermiş gibi sunularak geri adım atıldı.

Cumhurbaşkanı yazılı açıklama yapmış, 'Milli Eğitim Bakanı'nın gelişinin bunla ilgisi yok, daha önce kararlaştırılmıştı' diyor. İnandırıcı mı?

Konu şudur; eğitimde köklü değişiklik tepki yarattı, mantıklı bir geri adım atmak da zor. O halde eski usule başvurulur, 'asker istemiyor' denilir.

İyi de hani askeri vesayet bitmişti. Tamam bitti de tabana söylenecek söz şudur: 'Zaten fena hırpaladık, biraz durmak lazım, gazlarını alalım.'

Çünkü iktidar kendi getirdiği değişikliğin arkasında duramayacağını biliyor. O halde 'olağan şüphelileri' koyarsınız herkesin önüne, kimsenin sesi çıkmaz.

*****


Dangalaklık

Pazar günü Ermenistan devletinin yaptığı Hocalı katliamını anma mitingi yapıldı Taksim'de. Türk Azeri Birliği temsilcileri daha önce beni de ziyaret etmiş ve anma törenleri hakkında bilgi vermişlerdi.

Anma törenlerinden önce konuyu köşeme de taşımış ve 'Hocalı vahşetini tarihin neresine koyacağız' diye sormuştum.

Miting yapıldı. On binler alanı doldurdu.

Ancak bir ya da birkaç kişi dangalakça bir pankartla o anlamlı güne gölge düşürdü. 'Hepimiz Ermeniyiz, hepimiz Hrantız' söylemine güya gönderme yaparak 'Hepiniz Ermenisiniz, hepiniz piçsiniz' diyen iğrenç bir pankart açtılar.

Mitingi izleyen arkadaşlarıma sordum, bu pankarttan sadece bir tane gördüklerini söylediler.

Ama geniş bir çevrede bu pankart konuşuldu ve bu pankart üzerinden başka bir kin ve nefret söylemine tanık olduk.

O muhteşem Cumhuriyet mitinglerinde de yine aynı dangalaklık yapılmış ve kendini bilmez birkaç kişinin açtığı 'ordu göreve' pankartı daha sonraki davalarda 'kanıt' gibi sunulmuştu.

Yazık, çok yazık. Bu dangalaklıklara asla prim vermemeliyiz.Ot toplayan tutuklulara 2 ay açık görüş yasağı

Can Ataklı - catakli@gazetevatan.com


Hepimiz Silivri'de tutuklu olan Ergenekon sanıklarının 'silahlı örgüte üye olma, Türkiye Cumhuriyeti Hükümeti'ne karşı silahlı isyana tahrik etme' gerekçesiyle yargılandıklarını biliyoruz, ama Silivri'de sadece bunlar olmuyor.

Oradaki tutuklular -ki çoğu suçlarının ne olduğunu bile hâlâ tam olarak bilemiyor, nereden geliyorsa sürekli yeni belgelere ulaşıldığından(!) davalar bitemiyor- bir de cezaevi koşullarıyla mücadele etmek durumundalar.

Örneğin Mustafa Balbay tam 1246 gündür hapiste ve bunun 322 gününü tek başına 8 metrekarelik bir hücrede geçirdi. Üstelik milletvekili seçildi. Milletvekili sıfatıyla hücrede geçirdiği gün sayısı 218. Tuncay Özkan'ın durumu da aynı. O milletvekili değil ama.

Elbette cezaevi, adı üstünde, normal koşulların yaşandığı bir yer değil. Ama herhalde bunun da bir ölçüsü olmalı değil mi?

Şimdi anlatacağım olay evlere şenlik bir cezanın hikâyesidir:

İbrahim Özcan ve Durmuş Ali Özoğlu Silivri sakini tutuklulardan ikisi. 30 Aralık 2011'de bu iki tutuklu cezaevi yönetiminin bahşettiği 'yasal sportif faaliyet' amacıyla saat 16.00'da B Blok'un olduğu yerdeki halı sahaya çıkarılıyor.

İki tutuklu halı sahada spor faliyetlerini yaparken, sahanın hemen kenarında 'hüda-i nabit' yani 'kendiliğinden çıkmış' olan otları görüyorlar. Aylardır yeşile ve toprağa hasret kalmış olan Özcan ve Özoğlu bu otları koparmaya başlıyorlar. Amaçları bu otları bir süreliğine koğuşlarına götürmek ve koklamak, toprağın kokusunu almak.

Ancak o sırada tutukluları izlemekle görevli gardiyanlar aynı görüşte değiller. O otlar 'yasak' kapsamında ve koparılamaz gardiyanlar için.

Sesleniyorlar tutuklulara, 'koparmayın otları' diye. Ama yeşile hasret iki tutuklu umursamıyor bu seslenişi.

Vay sen misin beni dinlemeyen, gardiyanlar koşuşturuyor, tutuklular itiraz ediyor, karşılıklı bir ağız dalaşı yaşanıyor.

Ama orası cezaevi, gardiyanlarla ağız dalaşı yapılır mı? Yapılmaz elbette.

Hemen bir 'disiplin tutanağı' hazırlanıyor. İki tutuklunun görevli memurların uyarısına rağmen ot toplamaya devam ettikleri ve uyarılara karşı gelmenin ötesinde uygunsuz sözler söyledikleri ve hakaret ettikleri belirtiliyor.

Cezaevi müdürlüğü iki tutukludan 'savunma' istiyor. Ama iki tutuklu herhalde 'Böyle saçma bir şey için savunma verilir mi?' diye düşünmüş olacaklar ki, savunma vermeye yanaşmıyorlar.

Cezaevi müdürü de iki tutukluya tam iki ay 'açık görüşme yasağı' koyuyor.

Yasak konuyor ama o da şarta bağlı, çünkü bu süre içinde 'iyi hal kazanmaları' da gerekiyor.

*****


Bedelli geyikleri

Erkeğin ahmağının askerlik anısı hiç bitmezmiş. Başka anlatacak bir şey olmaz da ondan. Gerçi bu sefer ahmaklıktan değil, şu bedelli ile ilgili geyikler hiç bitmeyecek gibi görünüyor. Şaka bir yana, onca kıyamet koparıldıktan sonra bedelli için başvuranların sayısının beş bini zor bulması bile başlıbaşına bir 'geyik' değil mi?

Belli ki 'bedelli de bedelli' diye tutturanların büyük çoğunluğu 30 bin lirayı görünce biraz tırstı, ama bedelli ile ilgili geyikler tükenmiyor. Belki birçoğunu duymuşsunuzdur ama son bir haftada bana gelen geyiklerden birkaç örnek sunmak istiyorum:

- Eveeeet oğlumuz askerliğini yapmış mı?

-Tabii ki efendim.. İşte makbuzu..

- Aslında herkes 'Bedelli' yapar askerliği. Kimi parasını verir, kimi de kolunu, bacağını..

- Henüz 30'undan gün almamış olanların günahı ne? Kapsam genişletilsin. Beşik kertmesi de olsun..

- Sen şehit oğlusun incitme yazıktır atanı, ver 30.000'i fukara kurtarsın vatanı..

- Askerliğin 1. taksidini internetten bankaya havale yaparken parmağını inciten vatandaşa düzenlenen törende ''gazi'' unvanı verildi.

- Normal asker: Kınalı kuzu. Bedelli asker: Paralı kuzu. Ömür boyu kaçmayı başaran: Anasının gözü..

- Eskiden askerlik yapmayana kız vermezlerdi, şimdi askerlik yapana kız vermeyecekler, çulsuz diye.

- Askerliğin açılımı: Zenginsen paranı ver canın sağolsun, fakirsen canını ver vatan sağolsun...

- Bas bas paraları devlete, bir daha mı gelicez askere, hayde eller havaya.

- Vatan borcu namus borcuysa bedelli askerlik yapanların namusunun bedeli 30.000 TL mi oluyor?

- 14.000 lira denkleştirdik diyelim, üstünü birazcık askerlik yaparak ödeyebiliyor muyuz?

*****


En son moda İn'ler Out'lar

Aslında her yılın başında yapılırdı eskiden 'İn'ler Out'lar' listeleri. Ya da daha anlaşılır şekliyle 'Moda olanlar, Demode olanlar.' Birkaç yıl 1 Ocak'ta bir önceki yıl İn ya da Out olanlar listelerinden ben de yapmıştım. Son zamanlarda kimse bu değerlendirmeleri yapmaz oldu. Kimbilir belki zülfiyare dokunur diye çekiniyordur herkes.

Henüz yılın ilk ayında olduğumuza göre son zamanlarda öne çıkan 'İn' ve 'Out' olanlardan kısa bir liste düzenledim. Herkes bu listeye eklemeler yapabilir elbette. Bana da gönderirseniz pazar günleri devam ederim.

İşte bu yılın ilklerinden birkaç örnek:

Out: Ali topu at

İn: Ali Umre'ye git

Out: Ayşe ip atla

İn: Ayşe türban tak

Out: Eğitim şart

İn: Cuma şart

Out: Noel Baba

İn: Rüyadaki ak sakallı dede

Out: Cumhuriyet Bayramı'nı kutlamak

İn: Cumhuriyet Bayramı'nda düğüne gitmek

Out: 19 Mayıs'ta spor gösterisi

İn: 19 Mayıs'ta üşümek

Out: Çanakkale'de Mehmetçik destanı

İn: Çanakkale'de gökten inen melekler destanı

Out: Teröristleri etkisiz hale getirmek

İn: Kaçakçıları etkisiz hale getirmek

Out: İtirafçı PKK'lılardan istihbarat almak

İn: İsrail Heron'larından istihbarat almak

Out: Gazetecinin soru sorması

İn: Gazetecinin soru sormaması

Out: Gazeteci dayanışması

İn: Gazetecileri gammazlamak

Out: Çekinmeden eleştirebilmek

İn: Yalakalık yapmak

*****


Gani Yıldız'dan

Milli Eğitim Bakanlığı'nın yayımladığı genelgeyle 19 Mayıs Atatürk'ü Anma, Gençlik ve Spor Bayramı törenleri stadyumlardan çıkarılmış. Zaten bir süredir 'Atatürk'ü Anma' kısmını unutmuştuk, şimdi de 'Gençlik ve Spor' kısmı ortadan kaldırıldı. 19 Mayıs esas şimdi birileri için 'bayram' oldu!

***


Dokunulmazlığın kürsüyle sınırlandırılması hep konuşulsa da vekiller buna yanaşmıyor. Konuyu son ayların popüler ifadesiyle anlatırsak acaba 'Dokunan yanar' misali, 'Dokunmayın, yanarım' mı demek istiyorlar?

***


Economist Intelligence Unit'in demokrasi endeksine göre, Türkiye'de 'melez' bir rejim varmış. Hükümet muhalefete baskı uygularken yolsuzluk yaygın, hukukun üstünlüğü ise zayıfmış. Anlaşıldı; bu endeks son 10 yılın verileriyle hazırlanmış. 

***


Bach dinlemek en iyi ağrı kesiciymiş. Ne diyelim, umarız 'bahtsız vatandaş'ın derdine 'Bach'lı ilaç' iyi gelir!

***


Başbakan Yardımcısı Bekir Bozdağ, 'CHP Meclis'i mahkemeye döndürdü' demiş. Tutuklu vekilleri düşünürsek bu durum, 'Cezaevlerinin Meclis'e döndürülmesi'nden çok daha masum duruyor.

***


Başbakan Yardımcısı Bülent Arınç, 'Medya mensuplarının görev sırasında karşılaştıkları güçlükleri ortadan kaldırmak ve çalışma koşullarını iyileştirmek için çalışıyoruz' demiş. Anlaşılan daha konforlu cezaevleri geliyor.

***


ABD Başkanı Barack Obama, orduyu küçültme kararı almış. Bizdeki gibi 'orduyu küçük düşürme kararı' alınmadığı sürece kulağa mantıklı bir ıslah çalışması gibi geliyor.Cama hayat verenlerin ocağı

Can Ataklı - catakli@gazetevatan.com


Geçen hafta pazar günü ne yapalım diye düşünürken aklıma Mutlu Tönbekici'nin büyük emek verdiği Butik Oteller Kitabına bakmak geldi. İstanbul'a yakın daha önce hiç gitmediğim bir yer keşfetmek istedim.

Riva yolunda Mahmut Şevket Paşa köyünün çok yakınında Kulinada adlı bir yer dikkatimi çekti kitapta. Kalktık gittik. Çok değişik ve hoş bir yer. Özellikle baharda ve yaz aylarında harika bir hafta sonu keyif yeri.

Dönerken daha önce hiç görmediğim Riva'ya uğradık, kumsalda buz gibi ayazda yürümek gerçekten çok hoş. Tavsiye ederim.

Aynı yollardan geri dönmemek için Riva'dan çıkışta gördüğüm 'Ömerli' kavşağından saptım. Yolu biraz uzatarak ama yeni yer keşfederek gitmek amacıyla.

Orman içinde hayli yol aldıktan sonra Öğümce Köyü yakınlarında ağaçların arasında pırıl pırıl ışıldayan dev bir camekan görünce şaşırdım ve durdum.

Üzerinde 'Cam Ocağı Vakfı' yazıyordu. Bir gazetede okumuştum ama ne yerini biliyordum ne de faaliyetlerini.

İçeri girdik. Her tarafta inanılmaz güzel cam eşyalar, hepsi birer sanat eseri gibi.

Nitekim zaten öyleymiş. Vakfı İdari İşler Müdürü Nurşen Tuğtekin tanıyıp ilgilenince her yeri gezme şansı yakaladık. Cam eserlerin nasıl yapıldığını fırınların başında gördük. Camın fırından ateş topu gibi çıkarılmasını, sanatçının üfleyerek bu cama şekil vermesini biraz hayretle ama tamamen hayranlıkla izledik.

Nurşen Tuğtekin bu vakfın cam sanatıyla ilgili en önemli merkez olduğunu belirterek 'Burada inanılmaz işler yapıyoruz. Siz daha önceki bir saatte gelseydiniz buradaki hummalı çalışmayı görecektiniz. Dünyanın her yanından cam sanatçıları buraya gelir, eserlerini burada yapar' dedi.

Cam Ocağı Vakfı aynı zamanda bir okul. Çok sayıda cam tutkunu burada cama hayat vermeyi öğreniyor.

Sergilenen eserlere bayıldım. O kadar güzel cam takılar, süsler, dekoratif eserler var ki anlatamam.

İnce bardaklar, kadehler, sürahiler, tabaklar hiçbir yerde göremeyeceğiniz güzellikte.

Tabii fiyatlar biraz pahalı. Ama değer. Buna karşı camdan kolyeler, yüzük ve bilezikler herkesin alabileceği fiyatlarda.

Bugün hava karlı ve dışarı çıkmaya pek müsait değil. Ama diyorum ki bir hafta sonunuzu mutlaka burada geçirin.

Hem cama nasıl hayat verildiğini ders gibi öğrenerek görün, istediğinizi sorun, hem birbirinden güzel camdan sanat eserlerini bir müze gezer gibi görün, hem de hele havalar biraz daha ısınınca vakfın eşsiz yeşil bahçesinde biraz vakit geçirin.

*****


İşte bu haftanın fıkraları

Pek çok yer kar altında. Dışarı çıkmak zor. Elinizde gazeteniz, ciddi haberleri okudunuz, artık biraz gülümseyin. İşte Yıldırım Tuna'dan gelen fıkralardan bir demet;

Eski dostlar

Annemin 93. yaş gününde ona sürpriz yaparak onun en sevdiği şarkı olan 'Eski Dostlar'ı o pastasını keserken ağabeyimle beraber bağırarak söyledik, sonra ona sarılıp 'Anne, bu şarkıyı seni çok sevdiğimiz için söyledik' dedik. 'Mmmm..' dedi annem önüne bakarak 'Ben de sizleri çok sevdiğim için dinlemeye tahammül edebildim zaten!'

Sokulgan kedi

Bir kadın kedisini kısırlaştırmak, doğurduğu 6 minik yavruyu da arzu edenlere dağıtmak üzere hayvan barınağına getirmiş, barınak görevlisi kediyi kucağına almadan 'Kediniz sokulgan mıdır?' diye sormuş. 'Çookkk..!' demiş kadın dişlerini sıkarak, 'Ve de öyle sokulgand ır ki, onun için k ısırlaştırmaya getirdik ya..!'

Büyük indirim

Kadın sezonluk büyük indirimin başladığı mağazadaki her kıyafeti saatlerce ağır ağır incelemiş, epey mal alıp parasını kasaya öderken saatine bakıp 'Ayy, Kocam çok sinirlenecek' demiş. 'Aldıklarınızın fiyatını öğrenince eminim size hak verecektir' demiş kasiyer kız. 'Normalde evet de' demiş kadın, '2 saat önce aya ğını kırmış, onu hastaneye yetiştirirken indirim afişlerinizi görünce anında buraya saptım.. Anlamadan 3 saat geçmiş, kızacak aslında ama neyse..!'

Bombacı köpek

Askeri garnizona malzeme getiren TIR nizamiyede durdurulmuş. Dev kamyonun altı 'aynalarla' taranmış, şoför mahallinde yapılacak 'Bomba Kontrolü' için oraya özel eğitimli bir kurt köpeği çıkarılmış, köpek TIR'ın yatak bölümüne girdiğinde koklamaları hızlanmış, sonunda hırlayarak yatağın içine dalıp battaniyenin altında müthiş debelenmelere başlamış. 'Bi.. Bir şey olmaması lazım.' demiş şoför korkudan titreyerek, 'Asla bomba, patlayıcı falan olamaz..!' Görevli subay 'Sakin olun' demiş 'Bunlardan asla bir şey saklamamalıydınız.. Oh olsun.. Öğle yemeğinizi buldu onu yiyor işte..! '

'Sorma kızım'

Anne ve babasının küçük bir otomobil kazası geçirdiğini öğrenen karım telefonla hemen annesini aradı, annesi 'Sorma kızım' dedi, 'Direksiyondayken içim geçmiş uyuyuvermişim.. Senin o baban olacak adam hiç uyarmadı yahu.. İnsan hiç mi dikkat etmez?.. Hayret..! '

İnandırıcılık

İş başvurusunda personel müdürü adama sormuş 'Zayıf ve Güçlü yönleriniz hangileridir ' diye. 'Benim zayıf tarafım söylediğim gerçeklere insanları asla inandıramam' demiş adam. 'Peki, güçlü yanınız nedir?' diye sormuş bu kez personel müdürü. 'Şeyy..' demiş adam, 'Ben Örümcek Adam'ım..!'

Yaşamın 6 gerçeği testi

1- Çok enteresandır, boynunuzdaki kas yapısı nedeni ile dilinizi dışarı çıkarttığınız anda kesinlikle tavana bakamazsınız..

2- Bütün saf arkadaşlar birinci maddeyi okuduktan sonra bunu hemen denerler..

3- Bunun bir 'yalan' olduğu gerçeğini kavrarlar..

4- Şu anda gülümsüyorsun, çünkü bu numarayı sen de yuttun..

5- Bu yazıyı okumasını kesin bir başkasına tavsiye edeceksin..

6- Suratında hala o komik gülümseme var..

*****


Gani Yıldız'dan

ABD'nin Ankara Büyükelçisi Ricciardone, 'Birinci sınıf demokrasi hedefleyen bir ülkede entelektüel ve gazetecilerin cezaevinde olmasını anlamıyorum. Bizde ifade özgürlüğü kapsamında insanlar çok aptalca şeyler söyleyebilir' demiş. Bunda anlaşılmayacak bir şey yok; bizde de ileri demokrasi kapsamında aptalca şeyler yapılabilir.

***


Soykırım iddialarını çürüten tarihçi milletvekilimiz Yusuf Halaçoğlu iktidara, Fransa'da kabul edilen yasayı iptalin yolunu göstermiş. Türk Tarih Kurumu Başkanı iken kendisine kapıyı gösterenler, şimdi gösterdiği yoldan gider mi hiç?!

***


İlköğretim müfredatına seçmeli Arapça dersi konulmuş. Arapça dersi 'seçmeli' olduğu sürece sorun yok. Yeter ki, 'Öğrenciler bu dersi seçmeli!' denilmesin...

***


Üçüncü köprü bütçeden, yani vergilerimizle yapılacakmış. Anlaşıldı; İstanbul'un iki yakasını birleştirmek uğruna vatandaşın iki yakası bir araya gelmeyecek!

***


Başbakan Yardımcısı Beşir Atalay, 'Demokratik açılım sürecinde hiç vites değiştirmedik' demiş. Doğru, vites hep boştaydı!

***


P&G'nin yaptığı araştırmaya göre, Türkler dişlerini haftada 1.4 kez fırçalıyormuş. Toplum olarak ortak bir noktada buluşmayı pek beceremeyiz ama anlaşılan diş sağlığını yok saymada 'ağız birliği' etmiş durumdayız!CHP yönetiminin tüzükle imtihanı

Can Ataklı - catakli@gazetevatan.com

Önümüzdeki günlerde CHP'yi her zamankinden biraz daha fazla konuşabiliriz. Çünkü kurultaydan önce bir 'tüzük kurultayı' yapılmasını isteyenlerin topladığı imzalar yeterli sayıyı buldu ve geçti.

Bu durumda gözler Genel Başkan'da. Kılıçdaroğlu yeterli sayıyı bulan tüzük kurultayı çağrısına olumlu yanıt verirse, CHP en geç iki ay içinde tüzüğünü değiştirmek üzere toplanacak.

İşin aslına bakarsanız Kılıçdaroğlu'nun bu tür bir imza kampanyasını beklemesi bile gereksizdi.

Çünkü seçildiği gün CHP tüzüğünün antidemokratik maddeler içerdiğini bizzat kendisi belirtmiş ve tüzüğü demokratik hale getireceğine söz vermişti.

Kılıçdaroğlu bu sözünü tutmuyor değil, ama biraz değişiklik yaparak yerine getirmekten yanaydı.

Tüzüğü, zamanında yapılan olağan kurultayda değiştirmeye karar vermişti.

Ancak pek çok partiliye göre bu tutum kendi içinde çelişiyor.

Çünkü kurultaya giderken yapılacak il-ilçe kongrelerinde delegeler eski, yani antidemokratik olarak nitelenen tüzüğe göre belirlenecek.

Bu durumda zaten eleştirilen tüzükle seçilmiş olan delegelerle bir tüzük değişikliğine gitmenin anlamı olmayacağı savunuluyordu.

CHP'de şu anda muhalif olarak nitelenebilecek kesimler öne geçmiş görünüyor. Bunun önündeki tek engel Kılıçdaroğlu. Ancak Genel Başkanı'nın gelen talep üzerine tüzük kurultayını yapmama yoluna gitmeyeceği belirtiliyor.

Peki Kılıçdaroğlu tarafından kabul edilirse, kabul tarihinden itibaren 45 gün içinde yapılması gereken tüzük kurultayı CHP'de bir çatlağa neden olabilir mi?

Muhalif kesimin şu sıralar önde görünen isimlerine göre bir sorun çıkmayacak. Çünkü muhaliflerin amacı Kılıçdaroğlu'nu koltuğundan etmek değil, tüzüğü demokratik hale getirmek ve parti içi demokrasiyi oluşturmak.

Muhalif isimlere göre parti içi demokrasinin sağlanması halinde zaten siyaset kendi olağan yolunda sürecek ve sorun ortadan kalkacak.

Ancak aldığım bazı duyumlara göre tüzük kurultayı bir seçimli kurultaya da dönüşebilir. Bu durumda Kemal Kılıçdaroğlu'nun koltuğu da sallantıya girebilir.

Muhaliflerin şu anda öne çıkan bir Genel Başkan adayı yok. Ya da en azından 'tüzük kurultayını seçimli yapalım' diyerek bir aday gösteren çıkmadı ortaya.

Buna karşı CHP'nin geleneğinde 'beklenmedik gelişmeler yaşandığını' belirtenler 'Hiç belli de olmaz, bir bakarsınız çok sürpriz isimler ortaya çıkabilir. Genel Başkan bile değişebilir' diyorlar.

Genel Başkan'ın bu aşamada değiştirilmesinin yanlış olacağını savunan bazı CHP'lilerin ise 'tüzük kurultayında hiç olmazsa Parti Meclisi'ni de yenilemeliyiz' dedikleri duyumunu alıyorum.

*****


Kayseri Şeker Fabrikası yeniden doğuyor

Kayseri Şeker Fabrikası Basın Yayın Halkla İlişkiler ve Protokol Müdürlüğü'nden Serdar Gökhan Çiçek ve Okan Nakipoğlu bir ay kadar önce İstanbul'da ziyaretime geldiler.

Kayseri Şeker Fabrikası'nın batma noktasına geldiğini, ama fabrikaya kayyum olarak atanan yeni yönetimin fabrikayı küllerinden yeniden doğurduğunu söyleyerek 'Kayseri'ye gelin kendiniz görün lütfen' dediler...

Annem, babam, öğretmenlikten önce Şeker Fabrikaları'nda çalışmıştı. Kardeşim Cem biz Erzincan Şeker Fabrikası'ndayken doğmuştu. Şeker Fabrikalarını ve fabrikaların koloni yaşamını az çok bildiğimden yıllar sonra tekrar bir şeker fabrikası görmek için bir grup gazeteci ile birlikte Kayseri'ye gittim.

Kayseri Şeker Fabrikası'nın bizim yaş grubu için önemli yeri vardır.

Toz şeker ya da kıtlama denilen taş gibi şekerleri kullanırken Kayseri'de ilk kez 'lüks küp şeker' üretilmişti. Diğer şekerler çayın içinde dakikalarca erimezken Kayseri Küp Şekeri atılır atılmaz erirdi. Biraz pahalıydı tabii. Bizim eve misafirler için alınırdı.

Kayseri Şeker Fabrikası pancar üreticilerinin kurduğu bir kooperatifin yönetimindeymiş daha önce. Ancak o yönetim yanlış yatırımlar yapmış, bunun üstüne bir de yolsuzluklar eklenince şirket 636 milyon lira borca girmiş.

Fabrika yöneticilerinden bir kısmı yolsuzluk iddiasıyla tutuklanmış. Yerlerine Hüseyin Akay başkanlığında bir kayyum heyeti atanmış.

Yeni yönetim batık durumdaki fabrikayı kurtarmak için kolları sıvamış. Gereksiz ya da zarar eden bazı yatırımları durdurmuş, kapasite artırıcı önlemler alınmış.

Sonuçta borç miktarı neredeyse yarı yarıya indirilmiş. Yönetimin hesaplarına göre her yıl 100 milyon liranın üzerinde borcun ödenmesi mümkün olacakmış. Bu durumda fabrika 3 yıl içinde borçsuz hale gelecek.

Siyasi baskılar olmadan, yolsuzluğa bulaşmadan, özgür bir çalışma ortamı sağlanması halinde batmış şirketlerin bile kurtarılması sevindirici bir gelişme.

*****


Bu nasıl bankacılık?

Başıma geldiği için yazmak istiyorum çünkü belli ki bu durum pek çok kişinin de başına geliyor.

Maaşım Garanti Bankası'na yatıyor. Bütün ödemelerim ve harcamalarım da bu banka üzerinden yapılıyor ve bir de kredi kartı kullanıyorum.

Herkesin yaşadığı gibi zaman zaman ödeme güçlüğünü ben de çekiyorum ve kredi kartı ödemelerinde gecikme oluyor.

Ancak banka yeni bir uygulama başlatmış. Bir dönem gecikme bile olsa, kredi kartı borcunu, eğer hesapta para varsa otomatik olarak çekiyor. Siz henüz ödemelerinizi yapmamışsınız, otomatik ödemeleriniz bekliyor ama bir bakıyorsunuz maaşınızdan kredi kartı borcu çekilivermiş.

İki aydır başıma geliyor ve diğer ödemeler konusunda ne yapabileceğimi bilemiyorum. Şubeye soruyorum, 'Genel Müdürlük kendisi yapıyor' cevabını veriyorlar.

Borç elbette borç, ama herhalde bunları nasıl ödeyeceğimiz konusu kendimize ait olmalı.

Bankanın yaptığı şuna benziyor. Birinden alacağınız var, onun bir yerden para aldığını öğreniyorsunuz, yolunu kesip cebinden paranızı alıyorsunuz. Sonra da diyorsunuz ki 'Bana borcu vardı, ne var bunda?' Olabilir mi bu?

Böyle yaparsanız adalet yakanıza yapışır. Ama banka sizin hesabınızdan 'Bana borcun var' diye sizden habersiz para çekerse hiçbir şey yapamıyorsunuz.

*****


Bravo Genelkurmay'a

Mustafa Mutlu'nun pazar günkü yazısını okurken içim buruldu. Mutlu, Başbakan tarafından Genelkurmay Başkanı'na bir zırhlı araç verildiği haberi üzerine bir yorum yazmış. O yorumun yayınlanmasından sonra Genelkurmay'dan haberle ilgili bir yalanlama gelmiş.

Meğer o zırhlı araç Genelkurmay Başkanı'na verilmemiş. Bir özel görev yapan dış temsilciliğe tahsis edilmiş.

Burası da karışık, özel görev yapan dış temsilcilik ne demek. Bir tür derin devlet işi mi acaba?

Bir haber yalanlanabilir, yalanlamadan önce üzerine yorum da yapılmış olabilir. Ama Genelkurmay Mustafa Mutlu'yu arıyor ve 'Erdemliysen özür dilersin' diye uyarıyor. Çok garip. Mustafa Mutlu yalanlamaya rağmen yazmamış ki o yazıyı. Dur bakalım; bekle, yalanlamayı görünce belki bir şey yazar.

Ama ordunun her türlü hakarete uğramasına sessiz kalan, hakkındaki ağır suçlamalara hiçbir cevap veremeyen Genelkurmay, nedense Mustafa Mutlu'ya karşı şahin kesilivermiş.

O Genelkurmay eğer sıkıyorsa bir yandaş yazara açıp o tehdit kokan sözleri söylesin bakalım.Yeni başlayanlar için 'ne oldu?' rehberi

Can Ataklı - catakli@gazetevatan.com

Başlıktaki 'yeni başlayanlar için' sözüne kimse alınmasın lütfen. Hiçbir şeye 'yeni başlamıyoruz' ama gelişmeler öyle hızlı yaşanıyor ki, çevreme bakıyorum herkes şaşkın. Çünkü bu karmakarışık ortamda pek çok kişi olayları sıralayıp sağlam bir bilgi edinemiyor. Bu nedenle son gelişmeleri sadeleştirip sizlere sunmak istiyorum. Herkes fotoğrafa bakıp kendi değerlendirmesini yapar.

***


- KÜRT AÇILIMI: İşin başlangıcı 2009 yılında yapılan Kürt açılımına dayanıyor. İktidar Kürt sorununu çözmek için barışçı bir adım atmaya karar vermişti. Ancak unutulan, açılımın içini doldurmaktı. İktidar Kürt açılımından ne anladığını açıklamak yerine 'herkes fikrini söylesin' anlayışını benimsemişti.

- HABUR OLAYI: 19 Ekim 2009'da Türkiye Habur şokunu yaşadı. Kürt açılımı çerçevesinde bir grup PKK'lı Türkiye'ye geldi. Amaç barışa ilk adımı atmaktı, ancak gelenlerin tek tip gerilla kıyafetleri, sınırda bir mahkeme kurulması ve gelenlerin 'pişman değiliz' demesine rağmen serbest bırakılması vatandaşta tepki yarattı.

- GERİ ADIM: PKK'lıların İmralı'daki liderlerinin talimatıyla umulmadık bir törenle Türkiye'ye girmesi hükümette de şok etkisi yarattı. Tepkilerden endişelenen Başbakan bir gün sonra Avrupa'dan da bir grup PKK'lının aynı şekilde gelmesine izin vermedi, hükümet sessizliğe büründü.

- PKK İLE GÖRÜŞME: Kürt açılımı iktidarın sessizliğine rağmen, yandaşların medyadaki propaganda bombardımanı ile sürdürülmeye çalışıldı. Bu sırada 'devletin' bazı PKK liderleri ve özellikle İmralı'daki ile görüşmeler yaptığı iddiaları ortalığı sardı. Başbakan bu iddiaları çok sert cevapladı. Terörle pazarlık yapılamayacağını söyledi.

- İDDİALAR SOMUTLAŞTI: Başbakan'ın sözlerine rağmen hem dedikoduların arkası kesilmedi hem de PKK görüşmeler yapıldığını açıklamaya başladı. Başbakan buna karşı 'Devlet görüşür, hükümet görüşmez' dedi. Ortaya bir 'devlet-hükümet' çelişkisi çıktı. 'Görüşen kim?' sorusuna herkes kendi meşrebine göre cevap aradı.

- OSLO SIZINTISI: 2011 eylül ayında bir ses kasetinin ortaya çıkması bomba etkisi yarattı. 2010'da Oslo'da (bazıları başka yerde) kaydedildiği anlaşılan kasette konuşanların daha sonra MİT Müsteşarı olacak Hakan Fidan ile dönemin Müsteşar Yardımcısı oldukları kesinleşti. Görüşülen kişiler ise PKK'nın lider kadrosuydu.

- ÖZEL GÖREVLİ: Ses kayıtlarında MİT görevlilerinin PKK liderleriyle bir tür pazarlık yaptıkları duyuluyordu. Ayrıca bu önemli kişilerin İmralı'ya da gittikleri ve hatta örgüt içinde kuryelik yaptıkları da ortaya çıkmıştı. Ancak kayıttaki en önemli bölüm Hakan Fidan'ın kendisini 'Başbakan'ın özel temsilcisi' olarak tanıttığı bölümdü.

- VERİLEN SÖZLER: Değişik yer ve zamanlarda kaydedildiği anlaşılan konuşmalarda kendisini Başbakan'ın Özel Temsilcisi olarak tanıtan Hakan Fidan'ın konuyu artık siyasi olarak ele aldıklarını, bununla ilgili bazı protokoller yazılabileceğini de söylediği duyuluyordu. Fidan'a göre Başbakan sorunu çözmek için elinden geleni yapacaktı.

- SUÇ İDDİALARI: Kasetlerin ortaya saçılmasından sonra muhalefet bu görüşmelerin yasa dışı olduğunu ileri sürerek ayağa kalktı. Hükümet terör örgütüyle pazarlık yapmakla suçlandı. İktidar kanadı ve yandaşlar ise 'barışın sağlanması için devletin herkesle görüşebileceği' savını ileri sürüyordu bu aşamada.

- BAŞBAKAN KEFİL: Sonunda konuya Başbakan da müdahil oldu. İlk başta 'devlet görüşür hükümet değil' diyen Erdoğan daha sonra MİT Müsteşarı yaptığı Hakan Fidan'a sahip çıktı. 'Ben Hakan Fidan'ı harcamam, yaptığı suç değildir, devlet için sorumlu davranarak görevini yerini getirmiştir' dedi.

- TERÖR TIRMANIYOR: Eş zamanlı olarak araya giren başka olayları atlamamak gerek. Teröristlerle görüşme kasetinin sızmasından itibaren başta Güneydoğu olmak üzere pek çok yerde çok kanlı terör eylemleri yaşanmaya başlandı. Pek çok asker ve polis şehit olurken onlarca sivil de olaylarda hayatını kaybetti.

- KCK OPERASYONLARI: Yine eş zamanlı olarak KCK adı verilen ve PKK'nın şehir yapılanması olarak nitelendirilen örgüte karşı amansız bir operasyon dalgası başlatıldı. Operasyonlar giderek Ergenekon'a benzemeye başladı. Akademisyenler, yazarlar, gazeteciler de operasyondan nasiplerini aldılar.

- VE ŞOK GÜNÜ: 7 Şubat akşamı Hürriyet Gazetesi'nin internet sitesine konan bir haber şok etkisi yarattı. Buna göre KCK soruşturmalarını sürdüren savcılık MİT Müsteşarı, önceki Müsteşar ve yardımcısını şüpheli olarak ifade vermeye çağırıyordu. Gazeteciler haberi doğrulatmak için büyük çaba harcadılar ama ilgililer yalanlıyordu.

- GERÇEK ANLAŞILIYOR: Gecenin geç saatlerinde bütün yalanlamalara rağmen haberin doğru olduğu anlaşıldı. Gariplik şuydu ki özel yetkili savcının eyleminden İstanbul Cumhuriyet Başsavcısı'nın da, Adalet Bakanı'nın da Başbakan'ın da haberi yoktu. İktidar ilk kez kendi yaratmadığı bir krizin içinde bulmuştu kendini.

- İDDİALAR SAÇILIYOR: Haberin patlamasından sonra, iktidara yakın bazı yayın organlarında MİT'e yönelik operasyonların gerekçeleri yayınlanmaya başlandı. Tıpkı Ergenekon Davası'nda olduğu gibi 'savcılardan sızdırılan bilgiler' ortalığa saçılıyordu artık. Bir anlamda macun tüpten çıkarılıyordu.

- MÜTHİŞ SUÇLAMALAR: Yandaş medyada yer alan bilgilere göre MİT KCK'yı kurmakla, içine yerleştirdiği ajanlarını provokatif eylemlere sokmakla, alınan istihbaratı ilgili birimlere aktarmamakla ve bu nedenle pek çok şehit verilmesine neden olmakla suçlanıyordu. Kamuoyu da iktidar da hatta muhalefet de şaşkındı.

- ÇABUK TOPARLANDI: MİT'e yönelik operasyonun sonuçta Başbakan'a kadar ulaşabileceği ihtimali iktidarda derin bir travma yarattı. AKP hiç olmazsa süreci uzatmak ve şimdilik MİT Müsteşarı'nı feda etmemek için 'yasada değişiklik' yapmaya karar verdi. Jet hızıyla harekete geçildi. Değişiklik teklifi Meclis'e gönderildi.

- SAVCI'YA DARBE: Ancak iktidar yasayı bile beklemedi ve MİT soruşturmasını başlatan savcının görevinden alındığını öğrendik. MİT soruşturması hiç olmazsa bu an için durdurulmuş oldu. Bundan sonra savcıların nasıl davranacağı, aldıkları kararın arkasında durup durmayacakları henüz belli değil.

İşte; geldiğimiz sürece ilişkin kronolojik gelişme böyle. 'Yeni başlayanlar' dememden kasıt bu. Olaya sadece son gündeki durumdan değil, yaşanan bütün süreci bilerek bakarsanız daha doğru ve sağlıklı yorum yapabilirsiniz.

*****


Ulaştırma, Denizcilik ve Haberleşme Bakanı Binali Yıldırım, 'İstanbul'un üçüncü havaalanı için yer belirledik ama şimdilik açıklamıyoruz' demiş. Umarız öyledir zira konu havaalanı arazisi olunca insan ister istemez 'haber uçuran kuşlar'dan şüpheleniyor! (Gani Yıldız)AKP döneminde gazetecilik bitirildi

Can Ataklı - catakli@gazetevatan.com

Sevgili okurlar; sizlere iki gün medyanın en azından benim de tanık olduğum önemli bir döneminin ne olduğunu anlatmaya çalıştım. Son 10 yıldır ise bambaşka bir gerçekle, AKP iktidarı ve medyasıyla karşı karşıyayız. Bugün de onu anlatacağım.

Medyayı kimse sevmez

Siyasetçiler, hükümetler, bürokrasi, askerler, iş dünyası, sanat çevreleri ve toplumun tümü medyasız yapamaz ama, hiçbiri de medyayı sevmez. Daha doğrusu herkes medya yanındaysa hoşnuttur, eleştiri geldiği an en büyük düşman medyadır.

Hep baskı gördü

Medya, bizde ve dünyada en çok da iktidarlar tarafından sevilmez. Çünkü medyanın temel görevi iktidarları eleştirmek, kamuoyu adına iktidarları denetlemek ve yanlışları ortaya koymaktır. Bu nedenle iktidarlar medyayı hep baskı altında tutmak ister.

Önceki dönemler

AKP'ye kadar iktidarlar başları sıkıştıkça medyaya baskı yapmanın türlü çeşitli yollarını denediler. Örneğin Özal medyayı ekonomik olarak sıkıştırmak isterdi. Bir sabah kalkardık, kâğıdın KDV'si olmuş yüzde 18. Gazeteler ne yapacağını şaşırırdı.

Hınç yasaları

Ekonomik sıkıştırmanın ötesinde iktidarlar 'yasama gücünü' kullanmayı da pek çok kere denediler. Siyasetçi öfkelendiğinde adeta 'hınç yasası' çıkarır gibi basın veya RTÜK yasaları yaptı. Yasalar öfkeyle çıkarıldığı için hep eksikti, hep yanlıştı, çoğu tutmadı.

Akla gelmeyen

AKP iktidarı akla gelmeyeni yaptı. Eski iktidarlar bazen medya sahip ya da yöneticileriyle iyi ilişkiler kurarak eleştirilerden uzak kalmaya çalışırken, AKP iktidarı medyanın sahibi olma yolunu seçti. Belirlenen AKP'li iş adamlarına gazete ve TV'ler aldırıldı.

Yöntemler değişti

Medyanın da sahibi olan iktidar, artık yasal yollarla tüm medyayı sıkıntıya sokmak yerine patronların medya dışı işlerine el atmaya ve onları buradan sıkıştırmaya başladı. Görünürde hiçbir baskı yok gibiydi, ama patronlar giderek zorlanıyordu.

Etraftan dolaşma

Diyelim ki bir gazeteci veya televizyoncu iktidar aleyhine yazıyor, konuşuyor. İktidar açıktan o gazeteciye tepki göstermek yerine, bağlı olduğu grubun medya dışı işlerinden birine saldırıyor. Patron zora giriyor. Ama bunu kamuoyuna nasıl açıklayacak ki?

'Bir de bize sor'

Geçen yıl bir haber kanalının yayınına gitmiştim. Gruba medya dışından getirilen bir yönetici 'Sizler konuşuyorsunuz ama arkasını biz topluyoruz' demişti. Çünkü o kanalda söylenen bazı sözler nedeniyle patronuna bir maden işi için ruhsat verilmemiş.

Kimsenin ruhu duymaz

Bu örnekler neredeyse açıkça yandaş olmayan bütün medya patronlarının başında. İktidar patrona haber gönderiyor 'Şu adamı niye tutuyorsun?' diye. Yaptırımı ise medya dışı bir işin bozulması. Kamuoyunun ruhu bile duymuyor yapılan baskıyı.

10 milyon eder miyiz?

Büyük cirolu dev şirketlerde küçük gibi görünen bir işin engellenmesinin maliyeti milyonlarca dolar tutuyor. Patronu düşünün, yanında çalışan çok değerli bir yazar yüzünden 10 milyon dolar zarar ediyorsa ne yapar? Düşünmeden işten atar...

Yandaş medya oluşumu

Her gazeteci, her medya kuruluşu bir siyasi görüşü savunabilir, destekler. Buna yandaşlık diyemeyiz. Benim yandaşlık tanımım şu: Eğer bir gazeteci ya da medya grubu iktidarla işbirliği yaparak operasyonlara soyunuyorsa, bunun adı yandaşlıktır.

İktidarın başarısı

İşte AKP iktidarı bu yönde çok başarılı oldu. Bizzat sahibi olduğu gazetelere 'yandaş' isimler devşirdi. Bu gazeteciler gazetecilik yapmak yerine iktidarı korumak için komplo ve operasyonlara giriştiler. Gazetecilik intikam alma, can yakma yöntemine dönüştü.

Kişisel saldırılar

Çok uzun yıllar önce bile gazeteciler arasında 'polemik' denilen tartışmalar yaşanırdı. Bunların çoğunda bir 'lezzet' de vardı. Ancak AKP iktidarıyla birlikte polemiklerin yerini, yıpratma, aşağılama, karalama, itibarsızlaştırma yöntemi aldı.

Kimden intikam alacaksa

İktidarın medya dışı işlerinden dolanarak gazete patronlarını sıkıştırmasının yanı sıra yandaş gazeteciler de kimden intikam almak istiyorlarsa onlara saldırdılar. İntikam davalarında taraf oldular, gazetecileri tutuklatmak şehvetli bir duyguya dönüştü.

Suç önemli değil

Geçmişin intikamını almak için darbe davaları oluşturan iktidara destek veren yandaş gazeteciler isnat edilen suçların üzerine değil de kişilikler üzerine gittiler. Tutuklanan gazetecilerin kendileri için yazdığı yazılar sanki suç kanıtıymış gibi sunuldu.

Odatv örneği

Daha açık olsun diye küçük bir örnek vermek istiyorum. Odatv olayında pek çok gazeteci Soner Yalçın aleyhine yazıyor. Darbeci olduğu için değil sitesinde o gazeteciler için yazdıklarından dolayı. Kişisel intikam duyguları öne geçti.

Gazetecilik bitti

Sonuç olarak AKP iktidarı döneminde gazetecilik fiilen bitti. Kimse kendisini kandırmasın, iktidarın yanında durmak, iyileri göstermek, iktidarın rakiplerini bel altı taktiklerle vurmak gazetecilik değildir. Gazeteci soru sorar, günümüzde soru sormak yok artık.

Cevabı yayınlanamaz

Yandaş olmayan medya da bu açmaz içinde. Çünkü soru sormak kadar sorunun cevabını yayınlamak da önemli. Sorunun cevabını yayınlayamayacaksanız neden soru sorasınız? Ki zaten bu iktidar soru sordurtmuyor. Sorular önceden belirleniyor.

Yine küçük bir örnek

Gazetecilik refleksleri bitti. Geçen hafta 28 Şubat'la ilgili bir tartışma yaşandı. Birkaç isim söylendiği için medya sadece onları konuşuyor. Nedense hiçbir gazetecinin aklına 28 Şubat'ta istifa eden 50 DYP'li milletvekilinin arkasına düşmek gelmiyor.

En önemlisi ahlak

AKP döneminde medyanın geldiği noktayı tek cümle ile özetlemem gerekirse şöyle derim; 'Ahlaki olarak büyük çöküntüye uğradık.' Herkes olaya kendi penceresinden bakıyor, intikam duyguları çok yoğun, ahlaki değerlere kimse uymuyor.

Bunları neden yazdım?

Sevgili okurlar; bu konuda yüzlerce örnek verebilirim. Ancak işin özünü yansıttığımı sanıyorum. Peki bunları neden yazdım? Medyanın en dürüst, en namuslu, en ilkeli, en ahlaklı gazetecisi miyim? Hayır, ben de bir dönemin oyuncularındanım.

Hepimiz kirlendik

Bu yazıları örneğini çok gördüğünüz gibi kendini olayların içinden çeken, namus abidesiymiş gibi davranan bir gazeteci olarak yazmadım. Olaylardan etkilenen, kirlenmeden payını almış bir gazeteci olarak yazdım. İtirafta ya da ifşaatta bulunmuyorum.

Hepimiz gerçeği biliyoruz

Bu yazdıklarımı bütün gazeteciler de biliyor elbette. Konu kendimizi korumak, aklamak değil, bundan sonrasını daha dürüstçe, namusluca vicdanlı olarak kurabilmek için ilkeler etrafında birleşebilmektir. Yoksa intikamcı duygular hiç bimeyecek, bundan sonraki iktidarlar döneminde de aynı yöntemler uygulanacaktır.

Hepinize iyilikler dilerim...Bunlardan demokrat olmaz

Can Ataklı - catakli@gazetevatan.com

Son yılların en gözde kavramı demokrasi. Sabahtan akşama herkesin ağzında demokrasi. 12 Eylül darbecileri de her gün Atatürk'ten söz ederdi. Milleti kusturacak hale getirmişlerdi. Zaten sonunda anlaşıldı ki, Atatürk diye diye meğer Atatürk'ü milletin zihninden silmeye çalışıyorlarmış.

Geldiğimiz nokta bunu kanıtlıyor.

Şimdiki demokrasi tutturmasının da sonucu bu olacak diye korkuyorum.

Demokrasi bir yaşam biçimidir. 'Ben demokratım' deyince demokrat olmuyorsunuz.

Önemli olan olaylar karşısında alacağınız tavırdır. Lafa gelince herkes demokrat olduğunu söyleyebilir, ama sıra uygulamaya gelince işler değişiyor.

Hep bildik konulardan değil, iki farklı olaydan yola çıkarak örnek vermek istiyorum. Çünkü bu örnekler ağızlarından demokrasiyi düşürmeyenlerin, basit bir olay karşısında nasıl duvara tosladıklarının resmi bana göre.

Geçen hafta Ergenekon davası nedeniyle uzun süredir tutuklu olan Doğu Perinçek'in savunmaları sırasında suç işlediği gerekçesiyle hakkında davalar açıldığını ve şu ana kadar kesinleşen davalar sonucu 16 yıl hapse mahkûm olduğunu yazmıştım.

Bu durumun adalete ve demokrasiye aykırı olduğunu belirterek 'Henüz bitmemiş bir davanın savunmasından suç çıkararak, belki de beraat edecek bir kişinin mahkûm edilmesinin vicdanları da yaralayacağını' yazmıştım.

O yazıdan sonra mesajlar yağmaya başladı. 'Sen o adamın kim olduğunu biliyor musun?' türü mesajlar en masum olanlarıydı. Perinçek'in darbeci olmasından, PKK liderinin elini sıkmasına, 12 Mart döneminde karıştığı olaylardan ulusalcılığına kadar pek çok suçlama yapılıyordu bu mesajlarda.

Kısacası denilen şuydu: 'Demokrasi ve adalet istediğin adama dikkat et.'

İnsanlar suçlu da olabilir. Ama bu onların demokratik haklarının ellerinden alınmasını haklı kılamaz. Beğenmediğiniz, fikirlerine katılmadığınız kişilerin başına gelenlere sırtınızı çevirirseniz, demokratlığınız lafta kalır, sahte olur, samimi olmadığınız anlaşılır.

Gelelim ikinci olaya. CHP Milletvekili Mahmut Tanal Diyarbakır'da KCK davasını, üyesi olduğu Meclis İnsan Hakları Komisyonu adına izlemeye gitmişti. Duruşmadan başlamadan, daha önce milletvekili olan Diyarbakır İnsan Hakları Derneği Şube Başkanı tutuklu Muharrem Erbay'ın elini sıkmış ve konuşmaya çalışmıştı.

Ancak jandarma zor kullanarak milletvekilini engellemiş ve salondan dışarı çıkartmıştı.

Tanay kapının önünde basın açıklaması yapmak isteyince bu kez de polis tarafından itilip kakılarak uzaklaştırılmıştı.

Bu haber Vatan'da da yayınlandı. Haberin yorumlarına baktım, tıpkı Perinçek yazısındaki gibi 'garip' mesajlar vardı. 'O milletvekilinin orada ne işi var?' veya 'Oh olsun, teröristin elini sıkana az bile' diyorlardı. 'İşte CHP'nin kime hizmet ettiğini görüyorsunuz' türü mesajlar çoğunluktaydı.

Her iki konuda da tepki gösterenler AKP'liler. Zaten mesajlara baktığınızda, bunların başkasından gelmesi mümkün değil.

Demek ki AKP tabanı, bütün demokratik söylemlere rağmen, demokrasiyi sadece kendi görüşlerinin benimsenmesi ve savunulması olarak görüyor. Bunun dışında kalan her şeye sırt çevrilebilir. Beğenmedikleri kişilerin ne demokratik hakları, ne kişisel mahremiyeti kalabilir.

*****


Sevince bakın, milli güvenlik dersleri kalkmış

Türkiye'ye 'yeni ' sıfatı ekleyerek kendilerini daha demokrat sananlar, adeta kafayı yemiş biçimde bir 'sivilleşme' tutturmuşlar ki, evlere şenlik.

En son sevinç kaynağı da liselerdeki milli güvenlik derslerinin kaldırılmış olmasıymış. Biraz daha sivilleşmişiz.

'33 yıl önce konmuştu bu dersler' diyorlar. Kafam karıştı. Ben liseden mezun olalı 37 yıl oldu, benim zamanımda milli güvenlik dersi vardı.

'Sivil' kafalar, milli güvenlik derslerine üniformalı subayların girmesini 'öğrencileri orduya özlemle bağlamak' olarak niteliyorlar.

Vallahi onu bunu bilmem, milli güvenlik dersleri liselerdeki en 'matrak' derslerdi.

Gerçekten üniformalılar gelirdi. Komutan hoca derse girerken, en gür sesli öğrenci 'dikkaaaaat' diye bağırırdı. Herkes ayağa fırlar, esas duruşa geçerdi.

Mecburiyetten mi? Yooo, dalgamızı geçmek için.

O yıllarda hiçbirimiz milli güvenlik dersindeki komutan hocanın üniformasından etkilenip de askerliği falan sevmedik.

O üniformalı komutan hocalar da derslerin tiye alındığını bilirlerdi zaten. Gülerlerdi karşılama ve uğurlamalara.

Kalkması iyi mi oldu? Evet. O başka konu. Ama bunların zannettiği gibi daha sivil olduk diye değil, böyle bir ders için ordudan subay istihdam edilmesi yanlıştı.

*****


Çocuklara umre tatili

Sessiz sedasız çocuklara umre tatili projesini uyguladılar. Sorarsanız çok iyi niyetle hazırlanmış gibi.

Hazır tatil var. Çocukların İslam dini için en önemli merkez olan Mekke'ye gitmelerinde, Kâbe'yi ziyaret etmelerinde ne mahzur olabilirmiş? Neden karşı çıkanlar oluyormuş? Çocukların dinlerini iyi öğrenmesi neden rahatsız ediyormuş?

Günümüz ikliminde bu propaganda çok iş yapıyor. Karşı çıkınca ağzı salyalı güruhlarn saldırısına uğruyorsunuz.

Ama fark etmez. Gerçekleri söylemek gerek.

Umre bir tatil, bir gezi değildir. Umre dini bir vecibedir. Hac mevsimi dışında Kâbe'nin ziyaret edilmesidir ve uygulaması tıpkı hac farzı gibidir.

Çocuklar Kâbe'ye müze gezdirilir gibi götürülmüyor. Bütün dini vecibelerin yerine getirilmesi de sağlanıyor.

Oysa Türkiye laik bir ülke. Dini bir vecibe, ailelerin dini duyguları istismar edilerek kampanyalar halinde yerine getirilemez. Bu suçtur.

Ayrıca bu sözde tatil amaçlı gezilerin ardında çok hince bir düşünce de yatıyor.

Bizdeki ritüellere göre hacca ya da umreye gidenler, dönüşlerinde pek çok dünya nimetinden elini ayağını çeker. Hacdan önce içki içen, eğlenmeyi seven, denize giren, başı açık gezen, dönüşte bunlardan vazgeçer, daha mütedeyyin bir hayata geçer.

İlkokul çağındaki çocukları umreye götürmek, onları daha küçük yaşlarından itibaren dünya nimetlerinden de mahrum etmeyi ve daha dini bir yaşam sürmeye itmeyi amaçlamaktadır. Bunu da görelim.

*****


12 Martzedeler hâlâ bekliyor

Demokratikleşme kapsamı içinde, irtica nedeniyle ordudan atılan subay ve astsubaylara af çıktı ve bu nedenle orduyla ilişkisi kesilen herkes özlük haklarına kavuştu biliyorsunuz.

Bunun tek istisnası 12 Mart döneminde, sol faaliyetlere katıldıkları için önce tutuklanıp hapsedilen daha sonra res'en emekli edilen subay ve astsubaylar.

Onlar yasada yazılan 'yargı yolu kapalıysa' ibaresi yüzünden haklarına kavuşamıyorlar.

Oysa bu subay ve astsubaylar res'en emekli edildikleri için yargı yolu onlara hiç yoktu.

Bunu daha öncede dile getirmiştim, ama sorun çözülmüyor bir türlü. Mağdurlarla yaptığım görüşmelerden anladığım kadarıyla hükümet konuya önyargılı yaklaşmıyormuş. Tamamen teknik nedenle sayıları sadece 1400 olan mağdurlar haklarına kavuşamıyormuş. Mağdurlar, yaptıkları temaslardan umutlu olduklarını söylüyorlar ama adım da hâlâ atılmış değil. Çok mu zor?

*****


Akdeniz Üniversitesi Tıp Fakültesi Hastanesi'nde yaptıkları nakillerle göğsümüzü kabartan hocalarımıza bir mesaj gönderelim: 'Bu ülkede insanların en çok beyne ihtiyacı var. Lütfen en kısa zamanda beyin naklini de gerçekleştirin!' (Gani Yıldız)Güya yargı karşısında kimse ayrıcalıklı değildi

Can Ataklı - catakli@gazetevatan.com

Durumu görüyorsunuz değil mi? MİT savcılığa başvurarak müsteşarının savcılık tarafından 'şüpheli kişi' sıfatıyla ifade vermek üzere davet edilmesine itiraz etti.

Savcılık eski müsteşar ve yardımcısı hakkında 'yakalama emri' çıkarttı. Mevcut Müsteşar'ın ise ifadesi Ankara'da alınacak.

İsteyen bir savcı MİT Müsteşarı'nı 'şüpheli' sıfatıyla ifade vermeye çağırabilir mi?

Normal hukuk prosedürüne göre hayır.

Savcılığın bunu yapabilmesi için Başbakanlığa başvurması ve izin istemesi gerekir.

Ancak bu iktidarın oluşturduğu özel yetkili savcılar bu kapsamın dışında kalıyor.

Özel yetkili savcılar diğer savcılara göre çok daha yetkili ve ister MİT Müsteşarı ister başka biri olsun fark etmiyor.

Nitekim eski Genelkurmay Başkanı İlker Başbuğ'un ifadesi alınmak istendiğinde de aynı sorun ortaya çıkmıştı.

Hukukçular ikiye bölünmüştü ancak yargı AKP iktidarı tarafından kendisine verilen yetkiyi kullanarak Başbuğ'un sorgulanabileceğine karar verdi.

Üstelik eski Genelkurmay Başkanı'nın durumu MİT Müsteşarı'nınkinden çok daha farklıydı.

Çünkü yine bu iktidarın 'ileri demokrasi' diyerek çıkardığı ve halkın da evet dediği son anayasa değişikliklerine göre Genelkurmay Başkanları ancak Yüce Divan yani Anayasa Mahkemesi tarafından yargılanabildiği halde, özel yetkili savcılar bunu da kabul etmediler.

Sonucu biliyorsunuz, saatler süren sorgudan sonra eski Genelkurmay Başkanı İlker Başbuğ mahkemeye çıkarıldı ve tutuklandı.

Şimdi hükümet ne yapıyor? MİT Müsteşarı'nı kurtarmak için tek madelik bir kanun yapıyor.

Bugüne kadar eleştirilen her yargı eylemine 'Yargı bağımsızdır, kimsenin ayrıcalığı olamaz, gazeteci olmak, asker olmak, Genelkurmay Başkanı olmak önemli değildir, yargı önünde herkes eşittir' diye sahip çıkıyorlardı.

Oysa şu anda AKP'de derin bir öfke var. AKP ve yandaş medya 'Yargıda skandal' başlıkları atıyor, AKP sözcüleri ve yandaşlarla yalakalar 'MİT Müsteşarı PKK ile bağlantılı gösterilerek ifadeye çağrılamaz' diyor.

Ortaya çıkan şu ki, bugüne kadar yazdıklarımda çok haklıymışım.

Bu iktidar ve yandaşları demokrasiyi, hukuku, özgürlükleri, yasaları ve yargıyı işler sadece kendi arzuları doğrultusunda yürüyorsa ağızlarına alıyorlar.

İşler aleyhe döndüğü an ortada ne demokrasi ne hukuk ne özgürlükler kalıyor.

*****


Şerefli dinleme şerefsiz oldu

Medyada kendisini tabuları yıkan demokrasi kahramanı olarak sunan bir gazete şimdi birden ateş küpüne döndü.

Çünkü meğer bu gazetenin Başyazarı, Genel Yayın Müdürü, bazı yazarları hem yasal hem de yasa dışı yöntemlerle dinleniyormuş.

Üstelik mahkemeler dinleme izinlerini 'terörist faaliyetleri izleme' kapsamında vermiş.

Şimdi gazete 'bu nasıl hukuk?' diyor.

Oysa neredeyse herkesi karalayan, aşağılayan, itibarsız hale getiren ve en önemlisi yüzlerce kişiyi tutuklattıran telefon deşifreleri hep bu gazetede yayınlanırdı.

Gazetenin Yazı İşleri Müdürü yaptıkları işin ne kadar yüce olduğunu kanıtlamak için 'Demokrasi için telefon dinleyen de dinleten de şereflidir' diye yazmıştı.

Yazı İşleri Müdürü gazetesi adına yazdığı yazıda 'Hatta demokratik rejimi yıkmaya yönelik karanlık planlara karşı demokrasiyi, hukuk devletini korumak bir kamu görevidir. Böyle karanlık kumpaslara şahit olan devlet görevlilerinin bunları deşifre etmesi en birincil vazifeleri, anayasadan kaynaklanan mecburiyetleri, hatta vatani borçlarıdır. Evrensel demokrasi ilkelerine göre bu amaçla yapılan gizli telefon ve ortam dinlemeleri de mübahtır, caizdir hatta sevaptır' diyecek kadar da ileri gitmişti.

Şimdi işe bakın. Dünün 'şerefli' dinlemeleri sıra kendilerine gelince 'şerefsiz' dinleme oldu.

Eeee bir yerde ayak dolanacak elbette.

*****


'Korkacak ne var, yargıya güvenin, gidin aklanın'

Başlıktaki cümle, AKP iktidarının Türkiye'yi dönüştürme operasyonlarına başladığı günden beri en çok duymaya alıştığımız sözlerden biri.

Türkiye'nin aydınları, gazetecileri, akademisyenleri, rektörleri, emekli ve muvazzaf subayları ite kaka gözaltına alınır, evleri didik didik aranır, hepsi hapishanelere doldurulurken, yapılan hukuki hatalara dikkat çekenlere karşı hep bu söz söyleniyordu.

'Eğer bir suçun yoksa korkacak bir şeyin de olmaz, git yargıya, suçsuzsan aklanırsın.'

Laf doğru da, yıllardır içerde tutulan ve haklarındaki suçlamaları bile bilmeyenler ne yapacaklar?

İktidarın yarattığı yargı terörü şimdi geldi kendini vurdu. Kıyamet koptu. MİT Müsteşarı'na böyle suçlama yapılabilir miymiş?

İyi de yapıldı işte. Eğer MİT Müsteşarı bu suçlamaları kabul etmiyorsa yargıya güvenmeli. Gidip ifadesini vermeli. Haklılığını ve suçsuzluğunu kanıtlamalı.

Bu kadar basit yani.

*****


Din İşleri Yüksek Kurulu Başkanı Raşit Küçük, vatandaşa kırmızı ışıkta geçmenin caiz olmadığını anlatacaklarını söylemiş. Anlaşıldı, 'Kurallara uyun, yoksa araba çarpar'ın yerini, 'Kurallara uyun, yoksa Allah çarpar' alıyor! (Gani Yıldız)

*****


Savcı yerine Köşk

MİT olayının en çarpıcı noktası Müsteşar'ın savcılık çağrısına uymak yerine soluğu Çankaya Köşkü'nde alması oldu. Müsteşar'ın Başbakan'la görüşmesi Cumhurbaşkanı ile görüşmesinden sonra gerçekleşti. Oysa Müsteşar Cumhurbakanı'na değil, Başbakan'a bağlı.

Böylelikle Müsteşar bir yargı konusunu Köşk'e taşımış oldu ki, bu da iktidar kanadında yargı bağımsızlığı lafının palavra olduğunu kanıtlıyor.

İktidarın 'yargı bağımsızdır' söylemi, yargının sadece kendi emir ve talimatlarını yerine getirmesi anlamındadır. İşin ucu kendine dokunduğunda ne yargı kalıyor ne de bağımsızlık.

Türkiye de bunu hak etmiyor.

*****


Gençlerden 'Gençliğe Hitabe' eylemi

Türkiye Gençlik Birliği'nin bugün Ankara'da Atatürk'ün Gençliğe Hitabesi'ni okuma eylemi yapacaklarını öğrendim.

İktidar yandaşlarının Atatürk'ü kötüleme ve izlerini silme arzularını yerine getirebilmek için ortaya attıkları 'Atatürk'ün gençliğe hitabesi okullardan kaldırılsın' önerisini protesto eden gençler bugün saat 13.00'te Ankara'da 'İlk Meclis' önünde bir araya gelecekler.

Bazı siyasi parti ve sivil toplum kuruluşlarının da destek vereceği eylemde Atatürk'ün Gençliğe Hitabesi hep bir ağızdan okunacak.Ali Şen Federasyon Başkanı olsun

Can Ataklı - catakli@gazetevatan.com

Öyle sanıyorum ki, Fenerbahçeli olmayanlar 'vay yine mi fanatik Fenerlilik yapıyorsun' diye tepki göstermişlerdir bile daha başlığı okur okumaz.

Hemen söyleyeyim, bu fikre katıldığım gibi, önerinin çok iyi bir Galatasaraylı'dan geldiğini de söylemeliyim.

Başbakan'ın federasyona getirdiği isimler biliyorsunuz işleri yüzlerine gözlerine bulaştırdılar.

Şimdi yeni bir arayış var. Örneğin Şenes Erzik ismi geçiyor ama kabul etmediği belirtiliyor. Başbakan da görüştü kendisiyle keşke olsa ama kabul etmiyorsa vardır bir bildiği.

Gördüğüm en güçlü aday Mehmet Atalay. Şu anda Basın İlan Kurumu'nun başında Atalay ama uzun yıllarını spora vermiş bir isim.

Tayyip Erdoğan'ın kendisini tercih etmesi ihtimali büyük.

Buna karşı, şike davası nedeniyle Türk futbolu öyle bir tehlikeli eşiğe geldi ki, artık burada siyasi tercihler, iktidar partisinin futbolu da tamamen kendi kontrolünde tutması arzusu tamiri mümkün olmayacak hasarlara neden olabilir.

Galatasaraylı dostum 'Krizi atlatıncaya kadar federasyonun başında FİFA ve dünya futbol çevrelerinde tanınan, sözü geçen bir isim oturmalı. Erzik kabul etmiyorsa bu iş için en uygun isim Ali Şen'dir' dedi.

Ali Şen'in Neuchatel olayındaki katkılarını unutmadıklarını söyleyen Galatasaraylı dostum 'Futbol dünyasında işler biraz da bu tür dostluklarla ve kulis faaliyetleri ile dönüyor, Ali Şen bu iş için biçilmiş kaftan' diye konuştu.

İşin aslına bakarsanız Ali Şen gerçekten içine düşülen krizi çözebilir. Konuşma ve ikna yeteneği, futbolun uluslararası hukuku konusundaki bilgisi, kriz yönetmekteki becerisi ile bu işin altından kalkabilir.

Hatta krizi çözdükten sonra 'Bu kadar, bana müsaade' de diyebilir.

Ali Şen adı tartışmalara neden olabilir elbette.

Ancak diyorum ki 'Türk futbolu büyük açmazda. Bunun da ötesinde Türkiye'deki tüm takımlar ve Milli Takım 5-8 yıl arası her türlü uluslararası kupalardan mahrum bırakılabilir. O halde çok hızlı ve akılcı düşünmemiz gerek. Amaç Türk futbolunu kurtarmaksa herkes üzerine düşeni yapmalı.'

Elbette Ali Şen karakteri gereği sert ve bağımsız davranabilir. Başbakan bundan tedirgin olabilir. Ama Ali Şen işini bilen biri olarak Başbakan'la arasını bozmadan ve onu da ikna ederek bu işi başarabilir.

*****


İşte bu haftanın fıkraları

Yıldırım Tuna'dan gelen fıkralarla keyifli bir hafta sonu dilerim.

İtalya'da batan gemi geyikleri

İtalyan seyahat gemisini en hızlı nasıl terk edersiniz?

Kaptanını takip edin.

***


İtalyan seyahat gemisi ile İtalyan ekonomisi arasında ne fark vardır?

Yoktur.. İkisinin de dibi deliktir.

Kayıp telefon

Havaalanındaki temizlik firmasında çalışan kız, bekleme salonunda bir cep telefonu bulmuş, telefon çalınca 'Arayan mutlaka sahibini tanıyordur' diye açıp 'Alo' demiş ama cevap alamamış. Telefon biraz sonra yine çalmış, bir başka kadın temizleyici denk gelmiş, o telefonu açıp 'Alo..' demiş, yine cevap yok ama telefon 3. kez çalınca bu sefer bir erkek işçi telefonu açıp 'Efendim? Buyurun ben Mehmet' demiş cevaben. 'Mehmet..' demiş telefondaki kadın sesi bu sefer cevap vererek, 'Bana bak Mehmet. Kocam nerede? Adi herifin birlikte olduğu o iki şıllık kim? Beni ekmeler, birlikte seyahatler falan değil mi? Yemez!'

Mitolojik

- Kocanla evliliğin nasıl gidiyor?.. Mutlu musun?..

- Hayatım inanamazsın, kendisi aynen tarihteki 'mitolojik bir karakter' gibi..

- Hiii, Apollon, Zeus falan gibi mi yani?

- Yok.. Yunan mitolojisinde 'yarı insan yarı hayvan' yaratıklar var ya.. Aynen o işte.

Ruh ikizi

Kızımla büromuzda sohbet ederken bir ara 'Bizim jenerasyon çok şanssız..' dedim, 'Üniversitede, bizim sınıftaki herkes sanki mecburmuş gibi birbiriyle evlendi.. Ben de anneni orada seçtim.' Kızım, 'Ne güzel baba..' dedi, 'Okuldan mezun olunca kimseyi bu kadar yakından tanıma şansın olmazdı ki.' Ben de 'Tamam da kızım ben daha 'ruh ikizimi' bulamadan hemen evlendim.. Bulmam lazımdı..' dedim. 'Öf baba' dedi kızım sinirlenerek, 'Sen 'ruh ikizini' değil de sanırım yaşın itibarı ile 'Rus İkizini' arıyorsun.'

Tek kolla

Delikanlı arabayı kullanıyor. Yanında yeni tanıştığı çok beğendiği kız arkadaşı ile ıssız bir yere gelmişler. Delikanlı direksiyonda önüne bakarken güzel kızın ona bakıp gülümsediğini hissetmiş. Biraz sonra kız ona doğru eğilip, 'Tek elle arabayı kullanabilir misin?' diye kulağına fısıldamış. 'T.. Tabii...' demiş delikanlı heyecandan ürpererek, 'Harika' demiş kız 'O zaman lütfen burnunu siler misin? Akıyor da..'

Kule

İki kişilik uçakta pilot kalp krizi geçirip ölünce arka koltukta oturan sarışın 'İmdaaat. Pilot öldü düşüyoruz' diye telsizle kuleyi aramış, 'Düşmeyeceksiniz bayan' demiş telsizdeki kule görevlisi, 'Şimdi dediklerimi harfi harfine yerine getirin. Önce yüksekliğinizi şeklinizi ve pozisyonunuzu bildirin.' Sarışın, 'Benim yerden yüksekliğim 1.60' demiş, 'Sarışınım, pozisyon olarak arkadaki 2. koltukta dizlerim bitişik bir şekilde oturuyorum.' Kule 'Hay Allah.. Anlaşıldı..' demiş, 'O zaman benim dediklerimi hemen tekrarlayın.. Eşhedü en laa..'

Mini golf

Biraz uzun boyluyum ya, kısa boylular beni görünce 'Çocukluğunuzda basketbol oynadınız mı?' diye hep o saçma sapan soruyu sorarlar. Ben de sinirlenip 'Hayır..' derim, 'Peki, siz çocukluğunuzda sürekli 'mini golf'mü oynadınız?'

Doğada

Torunumu ilk defa doğayla tanıştırmak üzere ormana kampa götürdüm. İkimiz ateşin etrafında otururken birden 'Dede, tuvaletim geldi..' dedi. 'Tamam, hemen git o zaman minik yumurcak' dedim, 'Kamp yapmanın en güzel yanı budur işte.. Kendini emniyette hissettiğin her yerde rahatlıkla tuvaletini yapabilirsin..' Gitti, biraz sonra geri geldi, 'Tamam dede..' dedi rahatlamış bir şekilde boynuma sarılarak, 'Gidip otomobilinin içine yaptım.'

*****


Gani Yıldız'dan

Başbakan, 'Devlet laik olur, kişiler laik olmaz' diyordu. 'Dindar ve muhafazakâr gençliği' devlet yetiştirecekse 'devletin laik olması'ndan nasıl bahsedeceğiz?

***


Bazı üniversitelerde, üniversiteyi eleştiren öğrenciler uzaklaştırma ve hapis cezası almış. Temel görevlerinin başında öğrencilere eleştirel bakış açısı kazandırmak olan üniversitelerin bu durum karşısında 'özeleştirel' olması gerekmez mi?

***


İktidar, 'Ocak sonu itibariyle Van'da çadır kalmayacak' demişti. Yetkilileri tebrik ediyoruz. Çıkan yangınlarda kül olan çadırlara bakarsak sözlerini tutmuşlar!

***


Dünya Ekonomik Forumu'nun 'Cinsiyet Eşitliği Raporu'na göre Türkiye, 135 ülke arasında 122. sıradaymış. Üzülmeye gerek yok. Hatta 'Cinsiyet Eşitsizliği Raporu' yazılırsa 'üst sıralarda' olacağımızı düşünüp sevinelim.

***


Geçtiğimiz yıl ekonominin iddia edildiği kadar kötü gitmediğini anlatan Başbakan buzdolabı satışlarını örnek vermiş, 'İçine koyacak bir şey bulamayan buzdolabı almaz' demiş. Elektriksiz köye 'yardım' diye çamaşır makinesi dağıtıldıktan sonra bu ülkede her şey olur.

***


Cumhurbaşkanı Gül, 'Basın özgürlüğü kirlenirse hiçbir şey görünmez' demiş. Uluslararası basın örgütlerinin halimizi neden 'iyi görmediği' şimdi anlaşıldı.

***


Umman, Türk yargısını kendine örnek alacakmış. Aldıktan sonra, 'derdini ummana dökmeye' hazırlanırsa iyi olur.

***


Meclis'i koruyan polisler modacılar tarafından giydirilecekmiş. 'Askere giydirmek' modayken polisi unutmak olmazdı.Hakan Şükür telefon kayıtlarını medyaya dağıtanlar için de suç duyurusunda bulunmalıdır!

Can Ataklı - catakli@gazetevatan.com

Futboldan siyasete geçerek AKP saflarından milletvekili seçilen Hakan Şükür önceki gün adliyedeydi. Çünkü avukatıyla birlikte Futbol Federasyonu Başkan Vekili Göksel Gümüşdağ, eski Başkan Mahmut Özgener ve Aziz Yıldırım hakkında suç duyurusunda bulunuyordu.

İddiaya göre şike davası sanıklarından Göksel Gümüşdağ, bir telefon konuşmasında Hakan Şükür'e ağır hakaretler etmişti. Özgener ve Yıldırım da aynı tür konuşmalar yapmakla suçlanıyor.

Kişilik hakları ve gururunun kendisi için en önemli özellikler olduğunu belirten Hakan Şükür de bunun hesabının sorulmasını istiyor ve adalete güvendiğini açıklıyordu.

Hakan Şükür kendi açısından haklı olabilir. Elbette kimsenin kimseye hakaret etme hakkı yoktur, bunu yapan adalet önünde bedelini öder.

Ancak Hakan Şükür'ün düşünmesi gereken bir nokta daha var.

Şükür bu üç kişinin kendisini hakaret ettiğini nasıl öğreniyor?

Dinlenen telefon konuşmalarında söylenen sözlerin polis tarafından tape edilmiş metinlerinden.

Sadece bundan da değil, bu metinlerin medyaya dağıtılması ve medyanın bunları çarşaf çarşaf yayınlaması üzerine öğrenmiş.

Demek ki Hakan Şükür'ün suç duyurusunda bir eksiklik var. Şükür bu konuşmaları medyaya dağıtan kişiler hakkında da suç duyurusunda bulunmalıydı.

Hatta ounla da yetinmeyip, şike davası ile hiçbir ilgisi olmayan bu konuşmaları iddinameye koyan savcılar ve iddianameyi aynen kabul eden hâkimler için de aynı girişimde bulunmalıydı.

Hakan Şükür şunu düşünmeli; hangimiz iki kişi arasında geçen konuşmalarda üçüncü şahıslar için kötü sözler söylemeyiz?

Herkes elini vidanına koysun. En can arkadaşlarımız için bile bir başkasıyla konuşurken duyduğunda onu rencide edecek sözler ettiğimiz olur. Ama bunlar gerçek ve samimi fikirlerimiz olmadığı gibi, günlük akış içinde laf ola beri gele kabilinden sözlerdir.

Yeri gelir kardeşiniz, en yakın arkadaşınız, patronunuz, müdürünüz hatta anne babanız için bile asla yüzüne söylemeyeceğiniz ve asla gerçek fikriniz olmayan sözler söyleyebilirsiniz.

Ama biri bu konuşmaları kâğıda döküp muhataplarına gösterirse işin tadı kaçar. Ben de bilirim en yakın arkadaşımın başka biriyle konuşurken benim için yakışıksız sözler söyleyebileceğini, ancak eğer bu konuşma önüme konursa canım sıkılır elbette.

Polisin ister yasal ister yasa dışı, yaptığı dinlemelerin tapelerini, davalarla ilgili olsun olmasın medyaya dağıtması kişilik haklarına yapılmış en büyük saygısızlıktır.

Ne yazık ki bu uygulamalara çok alıştığımız gibi neredeyse yeni telefon deşifrelerini bekler olduk.

Hakan Şükür, yeni bir siyasetçi olarak bunu da düşünmeli ve suç duyurusunu herkes için yapmalıdır.

*****


İçimi sızlatan fotoğraf

Geçen hafta Balıkesir'deydim. Balıkesir'in en eski gazetelerinden Yeni Haber'in kurucusu Ekrem Balıbek'i anma ve genç köşe yazarı ödül töreninde bulundum.

60 yılını gazeteciliğe adayan, 44 yıl önce kurduğu gazete ile Balıkesir'de bir çığır açan Ekrem Balıbek anısına düzenlenen panelde Önder Balıkçı'nın moderatörlüğünde, Nail Güreli, Turgay Olcayto ve Mustafa Mutlu ile basın ve demokrasiyi konuştuk.

Gazeteyi babasından devralan Esen Balıbek'in nazik ev sahipliğinde çok güzel ve anlamlı bir gün geçirdik.

Toplantının yapıldığı Basri Otel'in tam karşısında, 5 yıl okuduğum Atatürk İlkokulu'nu görünce dayanamayıp gittim.

Müdür ve Müdür Yardımcısı çok yakınlık gösterdi, eski okulumu gezdim, 1962'deki kayıt kütüğümü çıkardılar, o günkü fotoğrafıma baktım.

Okulumu gezerken, müdür katındaki eski öğretmenlerin topluca çektirdikleri fotoğraflara takıldı gözüm. Önce doğal olarak kendi dönemimin öğretmenlerine baktım.

Hayatımda çok önemli yeri olan öğretmenim, (benden sonra beş yıl da kardeşim Cem'e öğretmenlik yapmıştı) Hüsniye (Arıklarlıoğlu) Çağlayan'ı gördüğümde gözlerim doldu.

Hâlâ hayatta mı öğrenemedim, yaşıyorsa hasretle ellerinden öperim.

60'lı 70'li yılların öğretmen fotoğraflarına bakarken açıkçası yüreğim sızladı.

O dönemin öğretmenlerinin kıyafetleri, aydınlık yüzleri, kendilerine güvenen dik duruşları, heybetleri Türkiye'nin nereden nereye getirildiğinin de bir tablosuydu sanki.

Sözde demokrasi, sözde özgürlükler, sözde hesaplaşmalar adı altında Türkiye'nin getirildiği nokta, o fotoğraflarda bir ibret belgesi gibi duruyor.

40 yıl önceki fotoğraflar pek çok okulun duvarlarında asılı. Herkes kendi okuluna gidip bakabilir. Bakın o fotoğraflara, ne demek istediğimi daha iyi anlayacaksınız.

*****


Şimdilik sakin

Fransa çok kötü bir şey yaptı. Buna hiç kuşku yok. Tepki göstermemiz ne çok normal.

Bazıları iktidar kesiminden bazıları da milliyetçi duyguları kabaran kesimlerden gelen 'çok şiddetli tepki gösterilmesi' talepleri şimdilik hükümet tarafından pek ilgi görmüyor gibi.

Başbakan öfkeli ama makul bir açıklama yaptı dünkü AKP Grubu konuşmasında. Gözlediğim kadarıyla hükümet Fransız mallarına boykot, Fransız şirketlerinin çalışmasını engelleme, turistlere kötü muamele gibi aslında bize daha fazla zarar verecek yaptırımlardan uzak durmaya çalışıyor şimdilik.

Elbette Fransa'nın canı ticari olarak yakılmalıdır, Fransızlar Türkiye'ye yaptıkları haksızlığı maddi olarak da hissetmelidir, ama bunun yolu kendimize zarar verecek anlık öfke patlamaları halinde olmamalıdır.

Türkiye bu badireyi uluslararası hukuk alanında göstereceği akıllıca çabalar ve tamamen bağımsız tarihçilere bırakılmış bir tarihsel belge-kanıt toplama operasyonuyla atlatabilir.

Başbakan'ın dün beklendiğinin aksine hemen bir eylem planı açıklamaması bu konuda sağduyunun hâkim olacağının göstergesi olmalıdır.

*****


Genelkurmay Başkanlığı, orduevleri ve sosyal tesislerde rütbe ve sınıf ayrımı uygulamasını sona erdirmiş. Mantıklı; çünkü o uygulamaya artık cezaevlerinde ihtiyaç var! (Gani Yıldız)

*****


Bir alçaklık örneği

Şimdilerde telefon dinleme kayıtları, eğer hedef kişi aşağılanmak, karalanmak isteniyorsa anında medyaya dağıtılıyor.

Yakın geçmişte daha farklı uygulamalar da vardı.

Örneğin tanık olduğum uygulamadan söz edeyim size.

1999- 2004 arasında hatırlarsınız büyük banka operasyonları yapılmıştı. Pek çok bankaya el konulmuş, ismi çok bilinen bazı banka-medya sahipleri 'çetecilikten' yargılanmış, bir kısmı hapse de girmişti.

Telefon dinlemeleri o zaman da yapılıyordu.

Ama ne yapıyorlardı biliyor musunuz bu telefon dinleme kayıtlarını, adı geçen önemli kişilere özel servis ediyorlardı.

Örneğin bir banka sahibi ekonomiden sorumlu bakan için hakaret sayılabilecek sözler söylemiş telefonda. Sadece o sözleri içeren metinler ilgili bakanın önüne konuyordu.

Ya da bir patron askerlerle ilgili küfürler etmiş telefonda konuştuğu kişiye. Ertesi gün o komutanın önüne konuyordu bu sözler.

Alçaklığın böylesi yapılıyordu işte. Kimbilir belki hâlâ yapılıyordur.Dindar gençlik nedir Sayın Başbakan?

Can Ataklı - catakli@gazetevatan.com

Sayın Başbakan; partinizin toplantısında dün yaptığınız konuşmayı hayretle izledim.

CHP'li bazı milletvekillerinin katsayı konusunda Danıştay'a başvurmalarını şiddetle eleştirdiniz.

Uzun yıllardır bu konudaki düşünce ve tavırlarınızı biliyoruz. Bunda hiç sorun yok.

Elbette yanlış da olsa sadece imam hatipleri öne çıkararak katsayı konusunda hassas olmanız normal geliyor bana.

Mezun olduğunuz okulu savunma ihtiyacı duyabilirsiniz.

Ancak belki hep zihninizde olan ama çok açıkça söyleyemediğiniz bir görüşü dile getirdiniz.

'Dindar bir gençlik yetiştirmek' istediğinizi söylediniz.

Bu sizin şahsi görüşünüz olabilir. Ama yönettiğiniz devletin böyle bir görevi yoktur ve olamaz da.

Devletin görevi inançlara saygılı ve eşit davranmaktır. Devlet herkesin dinini layıkıyla öğrenmesi için özgür bir ortam sağlamakla görevlidir.

Sayın Başbakan, siz de mutlaka biliyorsunuz ki, imam hatip liseleri birer din okulu değildir.

Müslüman halka din hizmeti vermek üzere uzman yetiştiren meslek okullarıdır.

Bu nedenle imam hatip mezunları dini bilgi açısından elbette diğer okullardan mezun olanlardan üstündürler ama bu onların daha dindar ya da daha iyi Müslüman olmalarını sağlamaz.

Oysa sayın Başbakan siz daha da ileri giderek katsayı konusunda hassas olanları 'ateist bir gençlik' yaratmayı istemekle suçladınız.

Bu çok vahim bir konuşmadır. Toplumda yanlış anlaşılabileceği gibi kin ve nefret duyguları da oluşturabilir.

Çünkü sizin sözlerinizin tercümesi şudur: İmam hatiplerden yetişen nesil dindar olur. Muhafazakâr olur. Bunun dışındaki eğitime tabi olanlar ateist yani bir anlamda dinsiz olarak yetişir.

Bir imam hatip mezunu duygusallığı taşımanıza rağmen kastınız bu olmasa bile kamuoyunun bir kesiminde böyle algılanacağını bilmemeniz mümkün değil. Unutmayın ki Türkiye'de milyonlarca kişi belki imam hatip liselerinin önünden bile geçmemiştir ama en az onlar kadar dinlerine bağlı ve inançlıdır. Ne sizin ne de başkasının; ne dindar bir gençlik yetiştirme ne de inançların düzeyini ölçme hakkı vardır.

*****


Kar keyfi - kar eziyeti

İstanbul çok uzun yıllardan beri böyle bir karla karşılaşmamıştı.

Galiba 1987 kışında benzer bir durum yaşamıştık. O kadar yoğun karı bir de bu yıl gördük.

Karlı havayı çok severim. Ama başka işim olmayacak. Dışarı çıkmak zorunluluktan değil keyiften olacak.

İşte onun mutluluğu başka.

Ama bu dediğim İstanbul'da olmuyor.

Kar İstanbul için bir çile.

Kimi okurlar bazen kızarlar. 'Anadolu'da ne koşullar yaşanırken İstanbul'a biraz kar yağınca ortalığı birbirine katıyorsunuz' derler.

Mantıken doğru gibi ama öyle değil. Anadolu'nun birçok yeri kar koşullarına alışık. İnsanlar çok aksi koşullar olmadıkça o hayatın gereklerine uyuyorlar.

Oysa İstanbul kara alışık değil. Bunun da ötesinde, kar 15 milyonluk kentte her şeyi durduruyor.

Önceki gece Kanaltürk'teki programımız saat 02.00'de bitti. Bir çıktık ki yoğun tipi var.

Mecidiyeköy meydanında bile asfalt görünmüyor, her yer bembeyaz. Kayak pistini andıran E-5'ten zar zor eve vardım.

Sabah evin önü yıllardır görmediğim kalınlıkta bir kar örtüsüyle kaplı. Araba hiç görünmüyor neredeyse.

Mecburen evde çalışılacak. Ama işe bakın ki internet yok. Her şey normal gözüküyor ama bağlantı yok. Soruyorum, İstanbul'un birçok yerinde durum böyleymiş.

Yazıları yazıyorum ama internet açılacak ve ben yazımı gazeteye geçebilecek miyim bilmiyorum.

Eğer şu anda yazımı okuyorsanız talih bana gülmüş demektir.

Ama ne olursa olsun mahsur kaldığım evin penceresinden İstanbul çok güzel görünüyor.

*****


Berlin Kaplanı

Hazır kar yağıyor, hayat zorlaştı, pek çok kişi işine bile gidemiyor. Size bir tavsiyem var.

Trafiğe çıkmak belki zor ama artık o kadar çok alışveriş merkezi var ki, herkesin evine yürüme mesafesinde birini bulmak mümkün.

Sinemaya gidin. Eğer görmediyseniz Berlin Kaplanı'na gidin.

Hem çok komik ve eğlenceli hem de çok yumuşak, duygusal bir film.

Ata Demirer Eyvah Eyvah ikilisinde de aynı duygusallığı yakalamıştı.

İyi ama saf bir karakter, abartmadan sergilenen sıradan ama sahici bir yaşam.

Berlin Kaplanı da böyle bir film.

Hele Ata Demirer'in Almanya'da büyümüş, asıl dili Almanca olan, Türkçeyi kırık konuşan tiplemesi gerçekten görülmeye değer. Hatta sırf bu konuşma için bile izlenebilir.

*****


Arayış

İki adam alışveriş merkezinde çarpışmış. Biri 'Hey ne oluyor?' derken diğeri 'Yahu kardeşim, kusura bakma karımı kaybettim ondan telaşlıyım' demiş. Öteki 'işe bak ben de karımı kaybettim' demiş sonra da 'Beraber arayalım bari, karın nasıl biri?' diye sormuş. 'Karım' demiş '1.75 boyunda. Sütun gibi bacaklı. Beline kadar uzun saçlı, yemyeşil gözlü. Dar bir kırmızı mini etek giyiyor, üstünde dekolte bir bluz var' dedikten sonra sormuş 'Senin karını tarif etsene.' Diğeri şöyle bir bakmış 'Boş ver şimdi benimkini, gel seninkini arayalım' demiş.

*****


Kaçak elektrik kullanana verilen hapis cezası kalkarken, abonelerden alınan kayıp kaçak bedeli aynen duruyormuş. Her zaman olduğu gibi, namuslu vatandaş sadece faturayı değil, 'kurallara uymanın bedeli'ni de ödüyor! (Gani Yıldız)

*****


Fransa'yı seviyor muyuz?

Fransa once Türklerin Ermenilere soykırım yaptığını kabul etti etti. Nerede? Kendi parlamentosunda.

Çok kızdık, öfkelendik.

Aradan 10 yıl geçti, önce Temsilciler Meclisi sonra da Senato soykırım yoktur demeye hapis ve para cezası getirdi.

Köpürdük haklı olarak. Fransa'dan ve Fransızlardan nefret etmeye başladık. Fransız mallarını boykot etmeyi, Fransız şirketlerini kovmayı, Fransızlara hiç iş vermemeyi ve hatta Fransızları Türkiye'ye hiç sokmamayı bile düşünenler çıktı..

Sonra bir baktık 77 senatör çıkan yasayı Anayasa Mahkemesi'ne götürüyor.

Hava birden değişti. 'Fransa yakışanı yaptı' diyoruz şimdi.

Bakalım bu hava ne kadar sürecek? Eğer Anayasa Mahkemesi yasayı iptal ederse çok sevineceğiz ve Fransızları baş tacı edeceğiz.

Ama ya aksi olursa? İşte o zaman yandı gülüm keten helva.

Artık Fransa diye bir ülke kalmaz zihnimizde.

Bilgeler ne güzel söylemiş: Ülkeler arasında ebedi dostluklar da düşmanlıklar da olmaz. Karşılıklı çıkarlar önemlidir.

Bu gerçeği bilip ona göre davranmayı bir öğrensek ne kadar rahat edeceğiz değil mi?30 yıl önce Suriye'de Kenan Evren de aynısını yapmıştı

Can Ataklı - catakli@gazetevatan.com


Suriye hiç demokrasi ile yönetilmedi. Önce Hafız Esad, tam bir diktatöre yakışır biçimde yönetti Suriye'yi, şimdi de oğlu Beşar Esad aynı yolu izliyor.

Suriye'deki rejimin sonu yok elbette. Yıkılması çok uzun sürmez.

Ancak Suriye konusunda Türkiye'nin bugün aldığı tavrın benzeri hatta aynısı 30 yıl önce de yaşanmıştı.

Beşar Esad üstelik Mevlit Kandili gecesi Humus'a büyük bir saldırı düzenledi. 300'ün üzerinde insan öldüğü ileri sürülüyor.

30 yıl önce de Hama'da büyük bir ayaklanma başlamıştı.

Yine aylardan şubattı. Suriye'de ayaklananlara Suudi Arabisan'dan silah ve para yağıyordu.

Bu silahlar ve para tıpkı bugünkü gibi yine Türkiye üzerinden geçiriliyordu Suriye'ye.

Ancak Suudi Arabistan'ın parası da gönderdiği silahlar da Suriye'de Baas Partisi'ne karşı ayaklananların başarıya ulaşmasına yetmedi. Bugün 30 yıl önce olanların aynısını yaşıyoruz. Suriye'deki ayaklanan kesime yine bazı Arap ülkelerinden para ve silah gönderildiği ileri sürülüyor.

İlginç olan, bu iş için yine Türkiye'nin merkez seçilmesi.

Suriye muhalefeti hem askeri hem de sivil kadrolarıyla Türkiye'de konuşlanmış durumda.

İddialara göre Suriyeli muhalif subaylar bizzat Türk Silahlı Kuvvetleri'nin denetim ve gözetiminde Antakya'dan Suriye'ye gönderiliyor. Tekrar geri gelen muhaliflerin Türk Silahlı Kuvvetleri'ne ait araçlarla taşındığı da ileri sürülüyor.

Peki Türkiye'nin Suriye'ye bu ilgisi neden?

Çünkü başta Amerika olmak üzere Batı'nın önde gelen devletleri Suriye'de rejimin yıkılmasını istiyor.

Suriye Hafız Esad döneminde Sovyet sistemini arkasına almıştı. Bu nedenle NATO için bir tehditti.

Aynı Suriye bu kez oğul Esad yönetiminde, ama bu kez komünist olmayan Rusya'nın himayesinde. İran'la ilgili imha projeleri planlayan Amerika ve Batı için İran'dan önceki son kale Suriye'nin mutlaka düşürülmesi gerekiyor.

Bu amaçla son aylarda müthiş bir medya propagandası ile Suriye aleyhine uluslararası bir kamuoyu oluşturuluyor.

Perde arkasında ise Suriye'ye ani bir askeri müdahale planları var. 'Katliamı önleme' veya 'İç savaş tehdidini ortadan kaldırma' ve en sonunda 'Suriye'ye demokrasi getirme' gibi parlak görüşlerle Türkiye olayın içine itilmeye çalışılıyor.

Türkiye bundan mutlaka uzak durmalı.

Erdoğan'ın, bugün yargılattığı Kenan Evren'in 30 yıl önce yaptığını yapmaması Türkiye'nin güvenliği ve esenliği için gereklidir.

*****


Evren'in Suriye politikası PKK'yı palazlandırmıştı

Türkiye ile Suriye hiç dost olmadı.

Biz Suriye'ye eyaletimiz gibi baktık. Suriye de Osmanlı döneminde esaret altında yaşadığına inandığı için bize hiç güvenmedi.

Hafız Esad'ın 1970'lerden itibaren Sovyetler'e yanaşması ve İsrail ile savaşa tutuşması da zaten Amerika ve Batı için affedilmeyecek unsurlardı.

Bir NATO üyesi olan Türkiye ve Türk Silahlı Kuvvetleri de Suriye'ye karşı hep dikkatli oldu.

En uzun kara sınırımızın ayırdığı Suriye ile yüzlerce kilometre kesintisiz çekilen dikenli tel hattı ve tamamı mayınlı olan bölge zaten bunun en tipik göstergesi.

Bundan 30 yıl önce Suriye tıpkı bugünkü gibi 'dış güçler' tarafından karıştırıldığında o dönem Türkiye'nin tek hâkimi Kenan Evren ve diğer komutanlar, tereddütsüz Suriye'nin karşısında yer almışlardı.

Bugün bir terör örgütü olarak da bilinen Suriye'deki Müslüman Kardeşler Örgütü o tarihlerde Türkiye tarafından desteklenmiş, eğitilmiş ve Türkiye topraklarındaki kamplarda kalmaları sağlanmıştı.

İç karışıklığı atlatan Suriye Devlet Başkanı Hafız Esad buna misilleme olarak PKK'ya kucak açmış ve Türkiye'de Müslüman Kardeşler'e sağlanan olanakların aynısını PKK'ya sağlamıştı.

PKK ve lideri Abdulah Öcalan bu sayede Suriye'de hatta Başkent Şam'da uzun süre kalabilmişti.

PKK militanları da şimdiki gibi Kuzey Irak topraklarında değil Suriye'deki kamplarda kalıyor, eğitim görüyor ve sınırı geçerek Türkiye'de eylem yapıyordu.

*****


Uludere'nin hesabını soramadan Humus'u konuşamayız

Suriye'de olup bitenlere çok öfkeleniyoruz.

Cumhurbaşkanı, Başbakan, Dışişeri Bakanı hemen her gün Suriye ile ilgili açıklamalar yapıyor.

Bir yıl önceyse aynı isimler Türkiye Suriye kardeşliğini anlatıyor, bir Erdoğan Suriye'ye gidiyor, bir Esad Türkiye'ye geliyordu, ama maya tutmadı.

Suriye Amerikan çıkarlarını bozmaya devam etti.

Haliyle biz de dostluğu bozduk.

Suriye'de yaşananları kendi iç işimiz gibi görüyoruz.

Amerika ve Batı Suriye'ye Türkiye'nin müdahale etmesini istiyor. Bu haberler yalanlanıyor ama, ateş olmayan yerden duman çıkmaz. Demek ki bazı talepleri var. İktidar ise sanki bir şey bekliyor gibi.

Suriye'deki olayları medyanın yansıtış biçimi de çok ilginç.

Esad halkını bombalıyor, katliam yapılıyor, vahşet gibi başlıklar atılıyor.

İktidar yetkilileri de bu tanımlamaları çok kullanıyor.

Ama Türkiye'den çıkıp bir de dışarıdan bakarsak, Uludere'yi nereye koyacağız?

Ya da Genelkurmay Başkanı'nın kasım ayında açıkladığı üzere '270 teröristin bombalamalarla etkisiz hale getirilmesini' nasıl anlatacağız.

Çünkü sonuçta biz de 'terörle mücadele' diyoruz, Esad da öyle.

Yani bize göre Türkiye'de ayaklanmaya kalkan bu nedenle de askeri birliklere saldıran, polisi vuran, sağa sola bomba koyanlar terörist, ama aynısını Suriye'de yapanlar özgürlük savaşçısı, demokrasiye susamış kitleler.

O zaman olmuyor işte.

*****


Medya neden bu kadar düşman?

Dikkat ediyor musunuz, bizim medyamız Suriye konusunda çok şahin.

Tıpkı Amerikan medyası gibiyiz. Ya da Suriye'den rahatsızlık duyan Arap ülkeleri gibi.

Haberler korkunç. Her gün yeni bir katliam haberi. Ölenler, işkence görenler, parçalananlar, bombalananlar. İçimiz kalkıyor.

Ama bir şey çok garip. Dünyanın her yanından, hatta Kuzey Kore'den bile görüntü alabilen medya sıra Suriye'ye gelince başarısız.

Elbette tank görüntüleri, dövülenler, sürüklenenler ile ilgili bazı fotoğraf ve videolar var ama, bunlar gerçekten Esad'ın adamları mı yoksa karşı taraf mı pek belli olmuyor. Örneğin Bin Ladin'in mağarada çektirdiği video görüntülerine bile ulaşan El Cezire televizyonu çatışmalardan görüntü veremiyor doğru dürüst. Oysa muhabirleri çok güzel anlatıyorlar. 'Dakikada 6 havan topu düştü' diyorlar. Görüntü yok, ses kaydı da yok. Peki bunları gönderemeyenler yazılı haberleri hangi yolla gönderiyor acaba?

32 yıl önce 12 Eylül darbesi olduğunda Türk ve yabancı gazeteciler onlarca rulo görüntüyü Türkiye'den kalkan ilk uçaklara gizlice sokmayı başarmışlardı. Teknoloji şimdi çok ileri ama Suriye'den her nasılsa doğru dürüst bir görüntü kaçırılamıyor. Garip değil mi bu?Atatürk'ü Koruma Kanunu CHP irticaya kaydığı için DP tarafından çıkarılmıştı

Can Ataklı - catakli@gazetevatan.com

İktidar partisinin en önemli isimlerinden, Genel Başkan Yardımcısı Hüseyin Çelik hafta içinde katıldığı bir TV programında çok ilginç sözler söyledi.

Hüseyin Çelik AKP içinde en iyi konuşan hatiplerden biri. Açıkçası demagoji yapmayı çok iyi biliyor. Eğer hazırlıksızsanız Hüseyin Çelik karşısında baştan yenilgiyi kabul edin. Çünkü hiç aklınıza gelmeyen sözler söyleyip kimyanızı o anda bozabilir.

Çelik Kanal A'da yaptığı konuşmada Atatürk'ü Koruma Kanunu'nu şiddetle eleştirerek, 'Kanunla kimseyi kimseye sevdiremezsiniz. Neyi ideolojik hale getirirseniz onu dogmatik hale getirirsiniz. Siz eğer Atatürk'ü bir ideolojinin sığ çerçevesi içine hapsederseniz, Atatürk'ü kimsenin tartışmasına müsaade etmezseniz bu, Atatürk'e yapılabilecek en büyük kötülüktür' dedi.

Bu cümle çok doğru. Ben de bugüne kadar çeşitli kereler bu kanunun yanlış algıladığını vurgulamaya çalıştım.

Ancak biliyor musunuz ki bu kanun AKP'nin 'demokrasi kahramanı' olarak sunduğu Adnan Menderes hükümeti tarafından çıkarılmıştı. Hem de neden biliyor musunuz? O günkü DP yöneticilerine göre CHP seçim öncesi Ticani denilen bir tarikata destek vermişti. CHP din istismarıyla halkı kışkırtmaya çalışıyordu. Bu nedenle Ticanileri Atatürk heykellerine saldırtıyordu..

Bir gecede 17 Atatürk heykeli saldırıya uğrayınca DP iktidarı 31 Temmuz 1951'de Atatürk'ü Koruma Kanunu çıkardı. Kanunun çıkmasıyla birlikte heykellere yapılan saldırılar da bıçak gibi kesildi. O yüzden de bu kanun bağlamında hakkında dava açılan hiç kimse olmadı. Kanun 1960'a kadar adeta kadük kaldı.

27 Mayıs'tan günümüze, özellikle çok yakın tarihte bu kanun nedeniyle bazı kişiler hakkında davalar açıldığı görüldü.

Yani Hüseyin Çelik'in sözünü ettiği Atatürk'ü Koruma Kanunu, her fırsatta suç isnat etmek istedikleri Atatürkçü, laik, demokrat çoğunluğun bastırmasıyla değil, tam tersine, AKP'nin 'bizim asıl kaynağımız' dediği DP tarafından yürürlüğe sokulmuştur.

Bunun ötesinde Hüseyin Çelik'in asıl demagojik ve tehlikeli sözleri daha sonra geliyor. Hüseyin Çelik her nedense Atatürk'ten Hazreti Muhammed'e atlıyor ve şöyle diyor:

'Hz. Peygamberi ele alalım. Atatürk'ü bir kenara bırakalım. Hz. Peygamberle alakalı bir ton hakaretamiz şey yazılıp çizilmemiş mi bugüne kadar. Hz. Peygamberi korumakla ilgili herhangi bir şey var mı?'

Her tarafı yanlış bir söylem. Ben bugüne kadar Hazreti Muhammed hakkında yazılmış hakaret içerikli bir yazı hiç görmedim, televizyonlarda da dinlemedim. Bırakın Hazreti Muhammed'e hakaret etmeyi, olumsuz söyleme haddini bile kimse bulamaz Türkiye'de.

Ayrıca Hüseyin Çelik'in yaptığı en büyük yanlış şu; Atatürk gibi bir önce askeri deha, ardından bir devletin kurucusu ile ilahi güçten aldığı emirleri insanlara aktaran evrensel bir dinin peygamberi asla kıyaslanamaz.

Ne yazık ki, kendisini demokrasi havarisi ilan edenler sık sık Atatürk - Hazreti Muhammed kıyaslaması yapmaya çalışıyor. Bunun tek amacı vardır, inançları siyasi görüşlerle çarpıştırıp, toplumda çatışma yaratmak.

Hüseyin Çelik bunu bilmiyor olamaz ki...

*****


Tabii ki gelse de olur gelmese de, sadece Türkiye itibar kaybeder

Amerikalı yazar Paul Auster yazdığı son kitap nedeniyle Türkiye'ye davet edilmişti. Ancak Auster 'Hapiste yatan yazar ve gazeteciler yüzünden Türkiye'ye gelmeyi reddediyorum! Kaç kişi oldu? 100'ü geçti mi? Neler oluyor Türkiye'de! En çok endişelendiğim ülke. Aynı sebeple Çin'den gelen davetleri de geri çeviriyorum. Bu hükümetleri protesto ediyorum' diyerek daveti reddetmişti.

Bunun üzerine çok öfkelenen Başbakan Erdoğan da 'Hah, biz de sana çok muhtaçtık. Niye gelmedin? Aman gel, ne olur gel. Gelsen ne olur gelmesen ne olur. Türkiye irtifa mı kaybeder?' demişti.

Tabii Başbakan'ın bu sözleri AKP tabanından büyük alkış aldı.

Elbette bu, konulara nasıl baktığınıza bağlı. Auster'ın gelmemesi nedeniyle Türkiye'de tabii ki bir şey olmaz.

Ama dışarıda olur. Türkiye itibar kaybeder.

Uluslararası kamuoyu bu tür durumlarda asıl bir ülkenin iktidarına itibar etmez. Tam tersine o yazarı haklı bulur ve sahip çıkar.

Demokratik bir ülkede hiç kimse Erdoğan'ın sözlerini ciddiye almadığı gibi yayınlamaz bile, ama Türkiye'yi protesto eden yazarın sözleri manşetlere çıkar.

Bu Türkiye'ye düşmanlıktan değil, demokrasiye saygıdan böyledir.

Ama bizdekiler demokrasiyi bilmediklerinden bu tür efelenmeler çok hoşlarına gider.

*****


Tutuklu gazetecilere gazeteciler nasıl bakıyor?

Herkes uzun tutukluluklardan özellikle gazetecilerin tutuklu olmasından çok yakınıyor.

Ama gözlediğim kadarıyla bunların çoğu sahte.

Birçok gazeteci tutukluluk süreleriyle de tutuklu gazetecilerle de ilgili yalan söylüyorlar.

Üzülüyormuş gibi yapıyorlar.

AKP, yandaşları ve yalakaları hem uzun tutukluluktan hem de gazetecilerin tutuklu olmasından çok memnun.

Zaten memnun olmasalar utanmadan 'Bizdeki gazeteciler gazetecilik yaptıkları için değil darbeye teşebbüs etmekten yargılanıyor' demezler.

Neymiş, bunlar çeteciymiş. Gazetecilik faaliyeti yapmıyorlarmış. İşleri güçleri hükümeti devirmek için planlar yapmakmış.

Ar, haya, namus, ahlak, vicdan kalmayınca böyle oluyor.

Sözde yandaş yalaka olmayanlara gelince onlar başka bir âlem.

Son günlerde çok duyuyorum, diyorlar ki 'Evet gazeteci tutukluluklarına çok karşıyım, ama onlar da neler yaptılar?'

İşte 'Püf noktası' bu 'neler yaptılar' sorusunun altında gizli.

'Hakikaten neler yaptılar?' diye sorduğumda aldığım cevap yüzde 99 'Benimle ilgili şu kadar aleyhte yazısı var falanın, hepsi yalan' türünden.

İşin özü şu ki, kendine gazeteci diyen bir güruh tutuklamalara 'aslında karşı' ama haklarında yazdıkları için burunlarının sürtülmesinden de mutlu ve mesut.

Biliyor musunuz, son günlerde gazetecilerle ilgili çıkan bazı haberler, duyduklarım, yapılan dedikodular o kadar iğrenç ki, bunlarla sözde aynı mesleği paylaştığımız için bende bir tiksinti oluşuyor.

*****


27 Nisan değil Dolmabahçe önemli

Yazıldı, çizildi, konuşuldu ve sonunda savcılık eski Genelkurmay Başkanı Yaşar Büyükanıt'ın 27 Nisan 2007 gecesi yayınladığı muhtıramsı şeye soruşturma açtı.

Savcılar herhalde 'hükümeti devirmek için muhtıra verdi' diyeceklerdir ama, o dönemin AKP hükümeti bunu muhtıra olarak değerlendirmemişti. Hatta Başbakan Erdoğan bizzat 'Bu bir muhtıra değil' açıklaması yapmıştı.

Yine de soruşturma açılması iyi bir şey. Umarım davaya da dönüşür, Muhtıra sorulacak belki ama halkın asıl merak ettiği ünlü Dolmabahçe görüşmesinde ne konuşulduğu. Hani şu Erdoğan, Büyükanıt ve Allah arasında sır kalan, mezara kadar saklanacak olan konuşma.

Kimbilir belki hâkimler de merak ederler de sorar bu görüşmeyi.

*****


Başbakan, hapiste yatan gazeteciler ve yazarlar yüzünden Türkiye'ye gelmediğini söyleyen ABD'li yazar Paul Auster'a, 'Biz de sana çok muhtaçtık, niye gelmedin? Aman gel. Gelsen ne olur, gelmesen ne olur' demiş. Başbakan, Paul Auster'ın yanı sıra ifade özgürlüğüne de sesleniyor sanki! Kavga Erdoğan sonrası kavgasıdır

Can Ataklı - catakli@gazetevatan.com

Başbakan ameliyatlı haliyle müdahale etti ve MİT krizini şimdilik bitirdi. Ancak dünkü yazımda da belirtmiştim, savcıların elinde MİT'le ilgili bazı vahim iddialar olduğu ileri sürülüyor. Demek ki sorunun bir süre sonra tekrar alevlenmeyeceğinin garantisi yok.

Bunun yanı sıra, yine daha önce yazdığım gibi bu olaya erkler arası kavga ya da bir cemaatin Tayyip Erdoğan'a karşı açtığı savaş gibi bakmıyorum.

Bu olayda belirleyici olan Tayyip Erdoğan'ın bir süre sonra AKP'nin başında olmayacağı gerçeğidir. Erdoğan bu yıl ya da 2014'te büyük olasılıkla Çankaya Köşkü'ne çıkacak. AKP'de bir boşluk doğacak.

Son kriz bu boşluktan önce 'iktidarın gücü kimin elinde kalacak' mücadelesinin ürünüydü. Yoksa kimsenin aklına AKP iktidarını ve Tayyip Erdoğan'ı devirmek gelmiyor. 'O' gidince ipler kimin elinde olacak? Sorun budur.

Görünene göre Erdoğan şimdilik iplerin 'koşullar ne olursa olsun' kendi elinde olduğunun mesajını verdi. Bu, parti içinde iktidar mücadelesi yapan kesimlere 'Ben kararımı vermedim, herkes oturduğu yerde otursun' uyarısıdır.

Şurası bir gerçek ki, Tayyip Erdoğan da hükümeti tıpkı Özal gibi düzenleyip gitmek isteyecektir. İşi oluruna bırakmak istemeyecektir. Bunun için de başta bazı yasal önlemler olmak üzere kendisini garantiye alacaktır.

Yani Erdoğan 'Benden sonra tufan' demeyecek, tam tersine kendisi hangi koşullar altında olursa olsun Çankaya'da otururken iplerin elinde olmasını tercih edecektir.

Bu nedenle şu anda Erdoğan'a sımsıkı sarılı olan çekirdek kadro dışında, bu aşamada hiç kimse iktidar mücadelesinde başarılı olamaz.

Ancak bir başka gerçek de şu; Tayyip Erdoğan AKP'nin tek güçlü adamı, aynı zamanda parti içindeki koalisyona yapıştırıcı görevi gören bir lider. Erdoğan'ın gitmesi halinde partinin bugünkü disiplin ve birlik içinde olmayacağını da görmek yanlış olmaz.

Başbakan'ın iki günlük sağlık sorunu sırasında bile partinin içinden adeta fışkıran aykırı görüşler, tutarsızlıklar, tuhaf söylemler bunun kanıtı zaten.

Erdoğan başta otururken, iki günlük yokluğunda bile bu kadar aykırı sesler çıkabiliyorsa, Erdoğan'ın gittiği gün neler olur tahmin etmek zor değil.

Bir başka gerçek de şu; AKP Tayyip Erdoğan'la bu kadar güçlü. Falcılık gibi olmasın ama, bundan sonra hiçbir AKP Genel Başkanı Tayyip Erdoğan'ın ulaştığı oy oranına ulaşamaz. SONAR'ın son anketinde AKP yüzde 53'lerde görünüyor. Erdoğan'ın olmadığı bir AKP'de bu oranı bırakın tutturmayı, gelinen noktayı koruyabilecek çapta bir isim var mı? Abdullah Gül de dâhil.

O halde zaten Erdoğan'ın gidişi AKP'nin aynı güçle iktidarını sürdürebilmesi açısından büyük bir handikaptır.

Peki Erdoğan Çankaya'ya ne zaman gider? AKP'nin son yaptığı düzenlemeye göre Abdullah Gül 2014'e kadar Köşk'te oturacak gibi görünüyor. Buna karşı CHP yasanın iptali için Anayasa Mahkemesi'ne başvurabilir.

Burada belirleyici olan yine Erdoğan'dır. Eğer sağlık durumunu da göz önüne alarak bu yıl Köşk'e çıkmak istiyorsa Anayasa Mahkemesi'nin bu yönde bir kararı hukuken olmasa da 'pratik' olarak alabileceğini söyleyebilirim.

Bu durumda eylül ayında Cumhurbaşkanlığı seçimi yapabiliriz ve Erdoğan Köşk'e çıkabilir. Ve yine sanıyorum Erdoğan'ı bu konuda şimdilik tek düşündüren konu Gül'ün 'Madem beş yıl o zaman ben de aday olmak isterim' demesidir.

Bu yazım son birkaç ayda yazdıklardımın bir tekrarı gibi oldu. Ancak zaman içinde yaptığım analizleri tek parça halinde tekrar sizlere sunarak önümüzdeki günlerin siyaseti için bir ufuk açmayı düşündüm.

*****


Satış mı takas mı?

Savcıların MİT operasyonu için düğmeye bastıkları gün çok ilginç bir MİT olayı daha yaşanmıştı. Antakya'da bir MİT görevlisi Türkiye'ye sığınarak kamplarda yaşayan etkili bir Suriyeli albayı 100 bin dolar karşılığında Suriye makamlarına teslim etmişti. Bu albayın kurşuna dizildiği ileri sürülmüştü.

İstihbarat konusunda bir dönem yetkili olan bir uzman dostum aradı 'Bu işte bir gariplik var' dedi.

Garipliğin ne olduğunu sordum. 'O albay Türkiye'ye sığınmış önemli bir isimdi. Televizyonlara çıkıp Esad'la ilgili açıklamalar yapıyordu, bir devlet görevlisi birkaç kişi ile birlikte bu tür bir satış operasyonuna cesaret edemez' dedi.

Çünkü bu bölgede hiçbir şey gizli kalmazmış. Uzman dostum 'Bu kadar göz önünde olan birini satmaya kalkan kişi anında yakalanacağını blimeyecek kadar ahmak olamaz, ama bir takas söz konusuysa bilemem' diye sürdürdü konuşmasını.

'Ne takası?' diye sordum. 'Suriye dipsiz kuyu gibi bizim için. Bölgede müthiş hareketlilik var. Türkiye'den ciddi sızmalar olduğunu duyuyorum. Bu sızmalar sonucu Suriye'de yakalanan bazı Türk görevlileri de olduğu söyleniyor' cevabını verdi.

Yanisi şu ki o albay Suriye'de yakalanan bazı Türk görevlilerin iadesi için takas edilmiş ama iş ortaya çıkınca bu tür her olayda olduğu gibi operasyonu yürüten MİT'çi kurban edilmiş olabilirmiş.

İstihbaratçı dostumun anlattıklarını dinledikten sonra 'Komplo teorisi olabilir mi?' diye düşünürken internet sitelerindeki bir haber dikkatimi çekti.

İsrail 'de yayımlanan Haaretz Gazetesi Suriye'de 40 MİT'çinin tutuklandığını ileri sürüyordu. Habere göre Türkiye bunun yaratacağı diplomatik krizden korkuyor ve bu kişilerin özgür kalabilmesi için Suriye ile yoğun müzakereler sürdürüyor. Suriye'nin de hâlen Türkiye'de tutulan bazı subaylarını geri istediği belirtiliyor.

Suriye sınırı çok hassas olaylara sahne oluyor. Bu kesin de...

*****


Komşuya ayıp oldu

Enerji Bakanı'nın Yunanistan'ın doğalgazda sıkıntıya düştüğünü ve Yunan Bakanı'nın kendisini aradığını, bunun üzerine komşuya doğalgaz verdiğimizi açıklaması Yunanistan'da tepkiyle karşılanmış. Enerji Bakanı, Yunan mevkidaşından sitem aldı ki kendini korumak için suçu hemen medyaya attı. Sözlerinin abartıldığını ve Yunanistan'ın rencide edildiğini söyledi.

İyi de buna kendisi neden oldu. Çünkü açıklaması 'Komşu yalvardı, dayanamadım doğalgaz verdim' türündeydi. Özellikle iktidara yakın gazeteler de haberi aynen bu şekilde verdiler.

Şimdi bakanla aralarına kara kedi girdi, haberi veriş tarzlarını savunuyorlar. Kötü niyet olmadığını söylüyorlar.

Kötü niyet var ya da yok, 'Yalvardılar, gaz verdik' başlığı elbette muhatabını çok rahatsız eder.

Yarın öbür gün bizim de doğalgaz sıkıntımız olabilir, Bakan örneğin Azerbaycan Bakanı'na telefon edip samimiyete güvenerek 'Millet perişan, hastanelerde hastalar donacak, evlerde yemek pişmiyor' dese, Azeri bakan da kendi medyasına çıkıp 'Türklere çok üzüldüm, acıdım, hemen doğalgaz gönderdim' dese, Azeri medyası da bunu 'Zavallı Türkler' başlıklarıyla verse, bırakın üzülmeyi, delirmez miyiz?

AKP yandaşları işlerine geldiğinde hep 'empatiden' söz ederler de...

*****


Başbakan ile ifade özgürlüğü polemiğine giren yazar Paul Auster'ın kitabı 'çok satanlar listesi'nde 'bir numara' olmuş. İster misiniz, 'Ergenekon'un bir numarası' diye adamın peşine düşsünler! (Gani Yıldız)AB Bakanımız Avrupa'ya gidemeyebilir

Can Ataklı - catakli@gazetevatan.com

Avrupa Birliği Bakanımız Egemen Bağış, Davos toplantılarına katıldığı sırada 'Türkler Ermeni soykırımı yapmamışlardır. İşte burada söylüyorum. Gelsin tutuklasınlar' demişti.

Davos İsviçre'de. Biz Fransa'nın çıkardığı 'soykırımını inkâr edenlere ceza' yasası üzerinde duruyoruz, oysa İsviçre bunu yıllar önce çıkarmıştı.

İşte Egemen Bağış da, bu saçma sapan yasayı eleştirmek için Davos'ta kişisel bir eylem yaptı.

Zürih Devlet Savcısı Christine Braunschweig Egemen Bağış'la ilgili soruşturma başlatmış.

Uluslararası hukukun sağladığı diplomatik dokunulmazlık nedeniyle Bağış hakkında dava açılması çok zor olabilir.

Ama diplomatik dokunulmazlığın da bir sınırı var. Bağış'ın bakanlığı bırakması ve parlamenterliğinin de sona ermesi halinde dava açılır mı onu bilmiyorum.

Bu durumda Egemen Bağış'ın ifadesinin alınması gerekecektir. Yani Egemen Bağış, İsviçre AB üyesi olmasa da Shengen kapsamında olduğu için, AB üyesi herhangi bir ülkeye girdiği an İsviçre'de çıkarılmış 'difüzyon' kararı nedeniyle gözaltına alınmak ve Zürih'e gönderilmek durumunda kalabilir.

Tabii ki herhangi bir Avrupa Birliği ülkesinde, Türkiye'nin bir bakanını gözaltına almaya kalkmak olacak iş değildir ama, soruşturmanın bile çok ciddi diplomatik sorun yaratacağı da kesindir.

İşin özü şu ki, Batı demokrasisi ve hukuku çıkardığı bir yasayı asla deldirmemeye çalışır. Bu nedenle Türkiye ile bir diplomatik sorunu da göze alarak Bağış'a karşı bu tür bir eylem yapabilirler. Olay dünya kamuoyuna da yansıyacağı için lehte ve aleyhte sonuçları olabilir. Bu nedenle efelenmeye kalkmadan bunların gözden geçirilmesi ve durumun nasıl lehimize kullanılabileceğinin belirlenmesi gerekir.

Örneğin başta Cumhurbaşkanı ve Başbakan olmak üzere, hükümetin diğer üyeleri, muhalefet liderleri Fransa ve İsviçre'de aynı 'suçu(!)' işleyebilirler.

Dava açılmasını körükleyebilirler. Hatta kalkıp 'sanık' olarak mahkemelere bile gidebilirler.

Ve 'sanıklar' burada yapacakları savunma ile Türkiye'nin Ermeni meselesini en üst düzeyde ve bir mahkeme önünde dile getirme şansı bularak haklılığımızı dünya âleme gösterebilirler.

Bunu bir tür 'hodri meydan' olarak düşünebilir ve bunun üzerinden politika geliştirebiliriz.

Tabii bu önerim hükümet kanadında ne kadar ilgi görür onu da bilemiyorum. Çünkü ilk tepkiler hiç de iç açıcı değil. Önce Bakan Bağış 'Bir Türk bakanını tutuklayacak güç göremiyorum' dedi. Bu sözü İsviçre'nin umurunda bile olmaz, bizim kahve kültürüne alışkın kesimin hoşuna gider, okadar.

Örneğin Ömer Çelik 'Bir Türk bakanına dava açmaya haddi yok İsviçre'nin' diyor. Buna haddi var mı yok mu tartışılır, siz dava açılırsa ne yapacağınızı söyleyin. İsviçreli hukukçular 'haddimiz' açısından bakmazlar, bu tür söylemler 'efelenmeye' çok prim veren Türk halkı için geçerlidir.

Bekir Bozdağ ise daha mantıklı konuştu. Soruşturmayı 'saçma' buldu, fikir özgürlüğüne darbe olduğunu söyledi.

Öyle ya da böyle, Türkiye Ermeni soykırımı suçlamalarından kurtulmak için etkili bir yol bulmak zorunda. Bu dava aslında bir fırsat bile olabilir.

*****


Kürtçenin medeniyet dili olması

Başbakan Yardımcısı Bülent Arınç'ın Kürtçeyi kastederek 'Medeniyet dili mi?' diye sorması tartışmalara neden oldu.

Arınç bunu söylerken Kürtçe yazılmış bir edebiyat eseri, bir bilimsel makale olup olmadığını sorguluyor.

Benim dikkatimi çeken, Arınç'ın bu sözlerine yönelik garip tepkiler.

Çünkü nedense 'medeniyet dili' kavramı tartışılmıyor da 'Ne demek, Türkler Kürtlerden üstün mü' sorusu soruluyor. Sözlerden 'ırkçı' bir sonuç çıkarılmak isteniyor.

Arınç'ın sözlerini hemen 'ırkçılıkla' suçlamak kolay yoldur.

Oysa kavram üzerinden gidilerek Kürtçenin de bir medeniyet dili olup olmadığını söyleyebilmek önemlidir.

Burada aşağılık duygusuna kapılmanın âlemi yok. Madem Arınç böyle bir söz söyledi, eğer ciddiye alıyorsanız 'vay ırkçı' demeyeceksiniz, Kürtçenin de bir medeniyet dili olduğunu kanıtlayacaksınız.

Oysa bizdeki tartışmalar 'tersinden ırkçılık' boyutunda. Kürtçe ile Türkçeyi karşı karşıya getirip, Türkçe üzerinden bir Kürt ırkçlığı sergilenmek isteniyor.

Neden Türkçe ile kıyaslanıyor? İngilizceyle kıyaslansın. Ya da Fransızcayla, Rusçayla, İspanyolcayla.

'Medeniyet dili' dediğiniz zaman, bilim çevreleri bu dille yazılmış bilimsel makale, yazı, kitap, araştırma sayısına bakar.

Demek ki Kürtçeyi medeniyet dili olarak kabul edenler 'ırkçılık yapmayın' demek yerine hemen kanıtlarını ortaya koymalıdırlar. Bu o kadar da zor değil ki. Yığarsınız Arınç'ın önüne bilimsel kitapları, araştırmaları, makaleleri, o da söylediklerinden utanır.

Bu kadar basit. Gerisi laf-ı güzaftır.

*****


Ergenekon'u sulandırmak

AKP ve yandaşları ve tabii ki yalakaları, demokrasiyi, fikir özgürlüğünü savunan aklı başında herkesi 'Ergenekon'u sulandırmak, darbelere çanak tutmak' gibi abuk sabuk gerekçelerle suçluyorlar.

Şimdi sivil dikta demek, hapisteki gazetecilerin durumunu sorgulamak da buna eklendi.

Hepsini kabul edelim.

Türkiye sevdalılarının 'Ergenekon'u sulandırdığını' söyleyelim.

Ama herhalde hiçbir şey Başbakan'ın en yakın adamlarından Bülent Gedikli'nin yaptığından daha fazla sulandırma sayılamaz.

Gedikli'ye göre Sarkozy de, Merkel de, Netanyahu da, Salman Rüşdi de, Paul Auster da, Selahattin Demirtaş da Ergenekon üyesi.

Sulandırmanın şahikası değil mi bu?

Yoksa AKP de gizli Ergenekoncu mu oldu ne?

*****


Sosyal Güvenlik Kurumu (SGK), 6 bin 600 lira emekli maaşı alan 3 eski bakana, 'Sosyal güvenceniz yok, kaymakamlıkta gelir testi yaptırmanız gerek' yazısı göndermiş. Eski bakanına bile böyle 'bakan' bir devlet, vatandaşını güvencesiz bırakır mı hiç?! (Gani Yıldız)

*****


Bir öğrencinin feryadı

Kendi adıma hiç yorum yapmadan, Selçuk Üniversitesi öğrencisi Şahin'in mesajını sizlere iletmek istiyorum. Lütfen sizler de elinizi vicdanınıza koyun:

Adım Şahin. Ülkemizde Kürt sorunundan kaynaklı şiddetin en üst derecede olduğu dönemde çocukluk yıllarımı yaşadım hem de sorunun en derin hissedileceği bir yerde, Lice'de. Daha dünyayı yeni yeni anlamlandırmaya başladığım günlerde apoletli insanların evimizi yaktığına tanıklık ettim. Şiddetin kol gezdiği yıllarda ve yine şiddetle yoğrulmuş bir coğrafyada yaşamış olmama rağmen bir gün olsun şiddete meyletmedim. Siz de takdir edersiniz ki yaşadığımız şartlarda bunu başarmak büyük özveri gerektiriyor. 10 gün önce (bugün 20 oldu) Selçuk Üniversitesi tarafından okuldan atıldım. Okuldan atılmamın gerekçesi ise Adana 6. ağır ceza mahkemesi tarafından açılmış olan dava gösterildi. Dava Adana'da başladı ve savcılık beraatimi istedi. Demek istediğim şu ki: Selçuk Üniversitesi, savcılık dava açmış diye beni okuldan atıyor ama savcılık benim beraatimi istiyor... Allah aşkına siz söyleyin ben ne yapayım? Kararı ilk duyduğumda 'ÜLKEM ÇILDIRMIŞ OLMALI' dedim. Yıllarca emek verip üniversiteye yerleşiyorsun. 4 yıl boyunca iyi sayılacak bir dereceyle okulunu okuyorsun ama günün birinde okuldan atılıyorsun. Şimdi bütün samimiyetimle sizden tek bir şey istiyorum: BANA DAĞA ÇIKMAK DIŞINDA BİR YOL SÖYLEYİN.Uzun tutukluluğu eleştirenler yalan söylüyor

Can Ataklı - catakli@gazetevatan.com



Yıllar önce başlayan Ergenekon, ardından Balyoz ve türevleri Odatv, andıç gibi davalar nedeniyle tutuklanan yüzlerce kişi için özellikle AKP'liler ve yandaş-yalaka kesimden hemen her gün bir 'uzun tutukluluklar olmamalı' demeci dinliyoruz.

İlk bakışta son derece samimi, hukuka bağlılığı, demokrasinin gereğini savunmak gibi görünse de durum asla öyle değil. Kimse gerçek fikrini söylemiyor. Daha 'hoş' ve 'demokratik!' göründüğü için yapıyorlar bu açıklamaları.

Çünkü biliyorlar ki, ne kadar 'timsah gözyaşı dökseler de' durum asla değişmeyecek.

Çünkü biliyorlar ki, uzun tutukluluklar mahkemelerin değil siyasi iktidarın yaptırımı.

Çünkü biliyorlar ki tutukluluk bir önlem değil, kişilerin özgürlüklerinin kısıtlanması, karalanması, aşağılanması için uygulanıyor.

Ve hepsi bunlardan son derece memnun, mutlu.

Zaten öyle olduğu için artık gündemimizde 'yargı, adalet, karar' gibi kavramların hiçbiri kullanılmıyor, yerlerine tutukluluk konuldu.

Tutuklamak adaleti yerine getirmek için uygulanmıyor, kişiden intikam almanın bir yolu.

Bunları bizzat iktidar sözcülerinin ve yandaş-yalakaların söylediklerinden çıkarıyorum.

Ekranlar, gazete köşeleri ve malum internet siteleri 'O da tutuklanacak, o da görecek gününü, yakındır, çember daraldı' türü çığırtkanlıklardan geçilmiyor.

Ama bakıyorsunuz aynı isimler 'Uzun tutukluluk cezaya dönüşmemeli, insanlar tutuksuz yargılanmalı' diyorlar hiç utanmadan.

Kimileri de farkında olmadan tutukluluk konusunun aslında bizzat iktidarın en tepesinin kararı olduğunu itiraf ediyor örneğin.

Geçenlerde bir TV kanalında iktidar payandası bir profesörü izliyordum ibretle.

Hesapta 'sosyal demokrat' kesimden. Ama ona göre bu iktidar o kadar demokrasiden ve hukuktan yana, Türkiye'yi o kadar ileri götürüyor ki, çaresiz o da bunları destekliyor.

Bakıyorum o da uzun tutukluluktan yakınıyor. Ama sunucunun 'Muhtıra yazan Yaşar Büyükanıt'ın da adı gündeme gelebilir mi?' sorusuna karşılık 'Dolmabahçe görüşmesinde ne karar alındı onu bilmiyoruz' diye cevap veriyor.

İnanılır gibi değil. Sözde sosyal demokrat olan bir profesör 'Tutuklamalara aslında Başbakan'ın karar verdiğini' söylüyor.

O demokrasi kahramanı profesör bir hukuk devletinde başbakanla genelkurmay başkanının gizli görüşme yapamayacağını, hukuku yok sayan pazarlıklar yapıp kendi istekleri doğrultusunda kararlar alamayacaklarını söylemiyor bile. O demokrat profesöre normal geliyor bu.

Çünkü durum, herkesin bilinçaltına işlemiş zaten. Herkes biliyor, herkes anlıyor oynanan oyunu. Sadece, bu işte figüran olmayı içlerine sindirenler ekranlardan beyin yıkamaya devam ediyorlar.

Profesörlerimizin bazılarının hâli budur işte.

*****


Çay üreticileri de kaçaktan mağdur

Uludere'deki trajediden sonra iktidar ve yanlıları 'kaçakçılığı meşru göstermeye' çalıştı biliyorsunuz. Anladığımız kadarıyla kaçakçılık adeta bir devlet politikası haline gelmiş, ne karışan varmış ne görüşen.

Güya 'bölgedeki yoksul vatandaşların tek geçim kaynağı' olarak sunuluyor ama ülkenin başka yerlerinde yaşayan yüz binlerce kişinin nasıl mağdur edildiğinden hiç bahis yok.

Muz üreticilerinin durumunu kendi ağızlarından aktarmıştım. Bugün de Rize'den gelen bir mesajı size sunmak istiyorum. 'Meşru hale getirilen' kaçakçılığın Rize'ye vurduğu darbeyi görün. O okur mesajı şöyle:

Merhabalar Can Abi;

Son yazılarınızda kaçakçılığa değinmişsiniz. Rize Güneysu'da çay üreticisiyiz. Çay üretimi de birkaç yıla kalmaz bitme noktasına doğru ilerliyor.

Bilinçsiz politikalarla suni gübrelemeyle toprak özelliğini yitirmek üzere ve ülkeye giren kaçak çay ile birlikte çay üretimi ciddi sıkıntılar yaşamaktadır.

Annem ile çay üzerine sohbet ederken şöyle der; eskiden 1 kilo yaş çay ile 3 kilo şeker veya 2 kilo zeytin alırdık. Şimdi ise 9 - 10 kilo yaş çay ile ancak 1 kilo zeytin alabiliyorsun.

Durum bu işte. Herhalde çay üreticisinin hâlini bundan daha iyi anlatan cümle olamazdı.

Konuyla ilgilendiğinizden dolayı sizi kutlarım ve çok teşekkür ederim. Zaten yazılı medyada bütün yazarlar siyasi yazılarla gündemi oyalıyorlar. Vatandaşın gerçek sorunlarıyla ilgilenen yazar pek kalmadı. Halkın gerçek sorunlarını daha çok gündeme getirmelisiniz. Bu son cümlemi tekrar yazmak istiyorum. HALKIN GERÇEK SORUNLARINI DAHA ÇOK GÜNDEME GETİRMELİSİNİZ...

*****


Ah canııım,yeni mi fark ettin!

Ufak boylu bir gazete bir 'sanatçı' ile röportaj yapmış. Ne sanatçısı olduğunu bilmiyorum. Röportajın hiçbir yerinde geçmiyor. Gazete kısaca 'sanatçı' diye tanıtmış. Açıkçası merak edip de ne sanatı yaptığını araştırmadım bile.

Bu zat 'yarı yolda bırakıldıklarından' yakınıyor.

Meğer demokrasi ve hukuk yolunda iktidar partisinin çok iyi işler yaptığına inanıyormuş. Bu nedenle oyunu AKP'ye vermiş. 12 Eylül referandumunda da 'yetmez ama' diyerek evet demiş. Bununla da gurur duyuyormuş.

Sonra bir İçişleri Bakanı çıkmış her şeyi tarumar etmiş.

Meğer iktidar bugüne kadar sanata ve sanatçıya çok saygılıymış, ama yok mu o İçişleri Bakanı!..

Bu 'sanatçı' Türkiye'ye uzaydan mı geldi acaba? Yalakalık yapmayan sanatçılara edilen hakaretleri bilmiyor herhalde. Sanatın içine tükürüldüğünden, ucube denildiğinden, asalaklar diye tanımlandığından haberi yok belli ki.

Sırf iktidara karşı konumlandıkları için aşağılanan, karalanan, haklarında dava açılan sanatçılardan da bihaber.

'Yetmez ama' diyen mantık bu işte.

Konjonktürel bunlar konjonktürel. Ağababaları kavga ediyor ya iktidarla, pay kapacaklar.

*****


Yardım eder misiniz?

Bir yardım talebini sizlere aktarmak istiyorum. Umarım bu sese kulak veren çıkacaktır.

'Bizler Güneydoğu'nun ücra bir yerinde Mardin'in Midyat İlçesi Efeler İlköğretim Okulu'nda okuyan bilgiye aç, öğrenmeye susamış öğrencileriz. Okul müdürümüzün ve öğretmenlerimizin insanüstü çabalarıyla, kendi yaşamlarından verdikleri ödünlerle bilgiyi keşfe çıktık. Bu büyük yolculukta siz büyüklerimizin desteğine ihtiyacımız var. Okulumuzun kütüphanesinde ne bir roman ne de bir öykü kitabı var.

Romansız öyküsüz büyüyoruz biz! Sadece eksiğimiz bunlar değil tabii ki; yardımcı ders kitaplarımız da yok... Türkülerde olduğu gibi Ilgaz Anadolu'yu keşfetmek daha sonra dünyaya açılmak at gözlüğünü atıp evrensel bakabilmek için bilgisayarımız da!

Siz büyüklerimizin okuyup bir kenara bıraktığı kitaplarına, kullanmadığı pergeline, cetveline, doğru ya da yanlış işaretlediğiniz test kitaplarınıza hatta fazla silgilerinize bile talibiz.

Eğer bunlar olursa sizlere söz 'Mardin'de Oxford vardı da okumadık mı?' demeyecegiz!

Yardımlarınızı Efeler İlköğretim Okulu'na verilmek üzere Mardin Midyat İlçe Milli Eğitim Müdürlüğü'ne gönderebilirsiniz.'Bu pazar fıkralar kazaya uğramadı

Can Ataklı - catakli@gazetevatan.com


Geçen hafta son anda benim hatam yüzünden fıkralar uçtu gitti. Tabii fıkra göremeyince çok kızan okurlar da oldu. Bu hafta tamam. İşte Yıldırım Tuna'dan gelen fıkralardan bir demet. Buyrun okuyun:

Annenin gururu

2 anne birbirlerine çocuklarını methediyorlarmış. 'Benim oğlum bir melek' demiş birincisi, 'Çok çalışkandır, sigara içmez, 2 yıldır bir kadına elini bile sürmedi.' Diğeri 'Ay ay ay benim oğlum daha melek' demiş, 'Bırak dokunmayı tam 4 senedir gözleri bir kadın görmedi. Bir damla alkol koymadı ağzına.' İlk anne, 'Oooo, oğlunuzla gurur duyuyor olmalısınız' demiş. 'Tabii ki' demiş diğeri gözleri ışıldayarak, 'Önümüzdeki ay koğuştaki arkadaşlarıyla bir parti düzenleyeceğiz. 4 yıllık hücre hapsi bitiyor bir tanemin.'

Cüzdan

Kadının biri saat kulesinin hemen önünde cüzdanını düşürmüş. Bunu gören Temel hemen koşmuş arkasından. Tam kadına yetişmiş ki, kadın bir belediye otobüsüne binmiş. Bizim Temel de arkasından aynı otobüse arka kapıdan atlamış. Yolcuları yara yara kadının yanına gelmiş, 'Hanımefendi saat kulesinin önünde cüzdanınızı düşürdünüz' demiş. 'Hiiii, çok teşekkür ederim' diye cevap vermiş kadın. Çantasını kontrol ettikten sonra da müthiş sevinerek, 'Peki cüzdanım nerde?' Temel, 'Söyledim ya' demiş sırıtarak, 'Saat kulesinin önünde düşürmüştünüz.'

Geyik

Sarışın, bara girip barmenin hemen arkasındaki duvara süs olarak asılı olan geyik başını görüp, ona hayran hayran bakmaya başlayınca, 'Ne o?' demiş barmen, 'Daha evvel hiç geyik görmediniz mi?' Sarışın, 'Bizim oralarda pek yok' diye cevap vermiş şaşkın bakışlarını sürdürerek, 'İzin verirseniz arka odanıza geçip hayvanın gerisini de görebilir miyim?'

Sevgili

- Hocam, arkadaşlarımızla her yıl toplanıyoruz. İçimizden biri eşinden ayrı yaşamaya başladığı için yeni kız arkadaşını aramıza getirdi. Diğer bütün eşler o kızcağıza ve bu olayı gerçekleştirebilen arkadaşımıza sinir oldular, kin ve nefretle baktılar. Sebep ne olabilir sizce?

- Bak Çekirge, bir hapishane müdürü olduğunu düşün. Mahkûmlardan biri hapishanenden kaçıyor ve artık ona ulaşılamayacak bir yerden sana dil çıkartıp el salıyor. Diğer mahkûmlara da bu işin pekâlâ başarılabileceği mesajını verip kötü örnek oluyor. Sen olsan sinirlenmez misin? Kudurmaz mısın?

Haydi yasaklayalım

- 19 Mayıs törenlerini yasakladık.. Programda şimdi ne var?

- 30 Ağustos Zafer Bayramı var.. 'Soğuk' desek değil.. Ne yapsak?..

- 'Sıcak' deriz.. 'Ülkemize gelen turistler askeri törenlerden rahatsız oluyor' mazereti de fena değil.. Kurtuluş Savaşı gazilerinden de sanırım 3-4 tane kalmış olmalı.. Onlar ölmeden bir kaçını enseleyebilsek bari..

- Haklısın.. Kalpaklarından bastırarak arabaya tıkmak hoş olmaz mı? Haberlerde güzel olur..

- Ha ha ha ha.. Evet, yay gibi olur kalpaklarının tepesi..

- Şehirlerin kurtuluş günleri var?

- Mmmm, haklısın.. Şehri kurtarmaya gelen 'Milis Kuvvetleri' gösterilerinde her şehirde rezil olsunlar, işgal kuvvetlerinden okkalı bir dayak yiyip popolarına bakıp süklüm püklüm şehri terk edip geri çekilsinler..

- Harika fikir.. Zaten öyle olursa birkaç yıl sonra 'Milis Kuvvetleri'ni oynayacak kimse kalmaz..

- Şehir meydanlarındaki heykelleri de önce okul bahçelerine oradan da hoop dökümhanelere..

- O biraz zor olabilir.. Bıyıksız Efe heykeli dikildi diye Aydın ayağa kalktı, 'Bu Efe mi yoksa hamam oğlanı mı?' diye.. Tarihlerine düşkünler yani..

- Tamam da baksana konu milli birlik ve beraberlik olunca üzerinde pek durmuyorlar gibime geliyor.. Konu kesin 'bıyık' olduğu için hassaslaşmışlardır.. O zaman önce mevcut bıyığı kalınlaştıralım, sonra ver elini dökümhane.. Hah hayytt!

Soyguncu

Kuyumcu, dükkânındaki tezgahının arkasında otururken kar maskeli bir adam kafası önde vitrinin camına atlayarak 'şangırrr!' diye indirmiş. Girmiş bileziklerin arasına. 'N.. Ne oluyor?' diye ayağa fırlamış kuyumcu. 'Önemli bir şey yok abi rahat ol' demiş kar maskeli soyguncu üzerindeki cam kırıklarını dikkatle temizlemeye çalışırken, 'Sadece tuğlamı evde unutmuşum olay o!'

*****


Okuyabilebiliyor musunuz?

Aşağıdaki yazı ilk bakışta şifreli gibi görünüyor.

Ama hemen gözünüzü ayırmayın. Birkaç saniye dikkatli bakın. Sonra göreceksiniz ki sanki normal bir yazıymış gibi okuyorsunuz.

İnsan beyni böyle muhteşem işte. En güçlü şifre kırıcı:

8U M354J 21HN1M121N N3 K4D4R

H4R1KUL4D3, 3TK1L3Y1C1 53YL3R

Y4PT1Ğ1N1N K4N1T1D1R.

845L4NG1ÇT4 0KUM4K 20RDU,

F4K4T 51MD1 8U 54T1R1 Z1HN1N12

K4F4 Y0RM4D4N 0T0M4T1K 0L4R4K

0KUY481L1Y0R D3Ğ1L M1?

GURUR DUY4B1L1R51N1Z!

S1RT1N121N S1V42L4NM451N1

H4K3D1Y0R5UNUZ! 83Ğ3ND1YS3N1Z

V3 0KUY38İLDİY53NİZ

5İZ D3 PA4YL4ŞIN

*****


Yeni gelen 'out'lar 'in'ler

Geçen hafta birkaç tane 'in' ve 'out' paylaşmıştım sizlerle. Hafta içinde sizlerden pekçok 'in ve out' geldi. Bunların çoğu son yılları kapsıyor. Bakalım beğenecek misiniz?

Out: Arabistan'da deve kesmek.

İn: Apronda deve kesmek.

Out: Sınavda çalışarak yarışmak.

İn: Şifre kapabilmek için yarışmak.

Out: Askerlik yan gelip yatma yeri değildir.

İn: Parasını veren yan gelir yatar ağa.

Out: Türkçe'yi güzel konuşmak.

İn: Türkçe'nin içine etme.

Out: Oy önemlidir.

İn: Doy yeter.

Out: Şunu bir fulleyiver.

İn: Bugün kaçıncı zam geldi pompacı kardeş?

Out: Şuradaki mayo reklamına baaak!

İn: Sakın sağına döneyim deme!

Out: 'Sehven' olmak.

İn: Çatır çatır yapmak.

*****
Son günlerde sıklıkla dile getirilen "ideolojisiz anayasa" arzusu, gerçekte "ideolojik" bir tavrı yansıtmakta, bu ise bize bu alanda yaşanmış ilginç bir örnekle karşılaştırma yapma imkânı sunmaktadır
Yapımı sürecine girilen yeni anayasanın "ideolojisiz" olması talebinin vatandaş toplantıları katılımcılarından devletin en yüksek makamlarına uzanan bir yelpazedeki bireylerce dile getirmesi ilginç bir beklentiyi ortaya koymaktadır.
Bir siyaset kuramcısının oldukça tuhaf bulacağı bu beklenti aslında "ideolojik" bir tavrı yansıtmaktadır. Burada gerçekte dile getirilen anayasanın "ideolojisiz" olması gibi imkânsız bir arzu değil, toplumumuz üzerindeki tahakkümünü uzun yıllar sürdürmüş, pozitivizm temelli Fransız Üçüncü Cumhuriyeti cumhuriyetçiliği ile aynı köke dayanan Prusya "kanun devleti" ilkesinin sentezini yapmaya çalışan, devlet merkezli "otoriter ilerleme ideolojisi"nden kurtulma isteğidir.
Bu isteği dile getirenlerin on dokuzuncu asır Avrupa toplumlarında görülen anayasacılık hareketlerini yönlendiren "liberal" yaklaşımınkilere benzer tezleri savundukları doğrudur. Buna karşılık "liberalizm" gibi, temel ilkeleri belirli, bir ideolojiden ziyade kendisini "muhalefet ettiği," "kurtulmak istediği" yaklaşımlar üzerinden tanımlayan bir düşünce sistemiyle karşı karşıya bulunduğumuzun altını çizmek gerekir.


Gani Yıldız'dan

Adalet Bakanı Sadullah Ergin, 'Tutuklu vekiller köşk adayı olabilir' demiş. Çok normal. Cumhurun iradesini Meclis yerine cezaevinde görebiliyorsak başkanını da Çankaya yerine Silivri'de görebiliriz.

***


Tüm zamanların doğalgaz tüketim rekoru, sıcaklığın mevsim normallerinin çok altında kalmasıyla ocak ayında kırılmış. Demek ki şubat ayı 'çok sıcak' geçecek. Zira bir ay önce kullanılan gazın faturası ödenecek.

***


Yeni yargı paketindeki değişiklikle artık tutuklamalarda somut gerekçe aranacakmış. Demek ki bugüne kadarki tutuklamalarda 'Alo Masal Hattı' aranıyordu.

***


Resmi bayram törenleri güncellenecekmiş. Keşke bu 'güncelleme'de ekonomideki fiyat artışı misali, kutlamalardaki coşkunun artışına denk gelseydi.

***


Yetkililer, 'Kar yağdığında toplu taşımayı tercih edin' diyor. Ancak karda metrobüs duruyor, vatandaşlar onu iterek yürüyor. Durum 'toplu taşıma'dan çok 'kar top(u)lu dayanışma'ya benziyor.

***


Yarım saat kar yağmış, İstanbullular köprüden yürüyerek geçmiş. Altmış yıl önce donan boğazdan yürüyerek geçen bir milletin torunlarına köprüyü çalışır halde tutmak yakışmazdı zaten.

***


Van'daki depremde mağdur olduklarını belirten öğretmenler eylem yapmış. Milli Eğitim Bakanlığı, atanamayan öğretmenlere seslenerek, 'İşte atamalarınızı bu yüzden ağırdan alıyoruz. Çünkü gittiğiniz şehirdeki depremde mağdur olmanızı istemiyoruz' derse şaşırmayalım.CHP artık 'Atatürk'ün partisiyiz' yanlışını bırakmalı

Can Ataklı - catakli@gazetevatan.com



Sevgili okurlar, her hafta sürekli değişen gündemlerle boğuşuyoruz ama hiç değişmeyen bir gündemimiz var. O da Başbakan'ın her fırsatta 1950'ye kadar olan CHP dönemini eleştirmesi, oradan bugünkü CHP'yi vurma çabası. Bunda çok başarılı.

Asıl amaç başka

Tabii Başbakan'ın asıl amacı CHP'yi geçmişiyle vurmak gibi görünse de, dolaylı yoldan söylenmek ve gerçekte yapılmak istenen Atatürk ilke ve devrimleriyle bir hesaplaşmaya girmek ve yakın tarih cahili halkın önemli bölümünü bu yönde etkilemek.

CHP çanak tutuyor

Açıkçası CHP oyunu görse de, siyasi yetersizlikten ötürü Erdoğan'ın tuzağına her seferinde düşüyor ve her cevap yetiştirme çabasında Atatürk ve Cumhuriyet değerleri biraz daha erozyona uğradığı gibi genç neslin dimağı paramparça ediliyor.

Olumsuzluklar devrimlere

CHP'nin basiretsizliğinden yararlanan Erdoğan yakın geçmişimizi ve Cumhuriyet dönemini canının istediği gibi çarpıtıyor. Bugünkü CHP ile Cumhuriyet'in kurucusu CHP'yi eş tutarak bütün olumsuzlukları devrimlere yüklemeyi başarıyor.

Tarihi bilmek-anlamak

Cumhuriyet'in kuruluşundan 1946'ya kadar geçen dönem 'Tek parti' dönemidir. Atatürk ilk yıllarda başka partilerin kurulmasını istemişse de henüz demokrasi kültürü olmayan yeni Türkiye'de bu tutmamış ve bazı başka olumsuzlular ortaya çıkmıştır.

CHP eşittir devlet

Bu nedenle 1946'ya kadar geçen dönemde faaliyet gösteren CHP aynı zamanda devletin de ta kendisidir. Adı partidir ama, asıl görevi yeni devleti korumak, kollamak ve devrimlerin sağlıklı biçimde hayata geçirilmesini sağlamaktır.

Herkes CHP'deydi

1946'ya kadar CHP devleti temsil eden parti olarak Türkiye'deki bütün fikirleri ve akımları içinde barındırıyordu. Çok partili hayata geçildiğinde ortaya çıkan siyasi kadrolar gökten inmediler, CHP'nin içinden çıktılar. Bu gerçeği bilmek zorundayız.

Atatürk'ün partisi

CHP sık sık 'Biz Atatürk'ün kurduğu partiyiz' sloganına sarılıyor. Çok yanlış. Çünkü demokratik açıdan Erdoğan'ın AKP'si de Atatürk'ün kurduğu partidir. Çünkü onun yarattığı demokrasi yolundan geçerek kurulmuş ve iktidar olmuştur.

İşlev 1946'da bitti

Geçmişi, bugünden bakarak eleştirmek kolay. Ancak şu noktayı söylemek istiyorum. Atatürk'ün kurduğu CHP 1946'da çok partili hayatla birlikte işlevini bitirmiş, ömrünü tamamlamıştır. Keşke o günün siyasi önderleri CHP'yi o gün kapatabilselerdi.

Fikirler açılmalıydı

1946'ya kadar devletin kendisi olan CHP, içinden çok çeşitli fikir akımlarını savunan partiler yarattı. CHP aynen kalarak ister istemez yine devleti temsil eden parti kimliğini korudu. CHP'de kalanlar ister istemez kendilerini devlet gibi görmeye devam etti.

Kimliksiz kaldı

Oysa artık devleti temsil etmeyen CHP kimliksiz hâle gelmişti. 1950'de iktidara gelen DP kapitalizmin temsilcisiydi, CHP kapitalizme alternatif bir politika geliştiremedi... Bu da partiyi giderek daha dar, statükocu, kimliği belirsiz bir yola soktu.

Fırsat yine kaçıyor

CHP kendini feshedip yeniden kurulma fırsatını İsmet İnönü'nün başkanlığında 1960'lı yılların sonunda tekrar yakaladı. O güne kadar tek parti anlayışını sürdüren CHP ilk kez farklı bir kimlik kazandı. İnönü CHP'nin 'soldaki' bir parti olduğunu açıkladı.

Sola göz açtırılmadı

Komünizm Atatürk döneminden beri itibar edilmeyen bir ideolojiydi. Bu nedenle tek parti döneminde sol ve sosyalist fikirlere göz açtırılmamış, pek çok aydın komünist olduğu gerekçesiyle takibata uğramış, hapislere atılmış, işkenceden geçirilmişti.

DP'nin din sömürüsü

Atatürk döneminde başlanan 'aydınlanma çağı' ne yazık ki daha yolun ortasındayken darbeler yemişti. Çok partili hayata geçtikten sonra ise aydınlanma tamamen terk edildi ve DP iktidarı din sömürüsü yaparak oy avcılığına çıktı. Dönüm noktası budur.

Sol demek komünizm demek

DP iktidarı Amerika'da McCarthy dönemine denk gelir. Senatör McCarthy ülkesinde komünist avına çıkmıştı. Kapitalizmin en büyük düşmanı komünizmdi. Her türlü sol fikir de komünizmle eşdeğerdi. DP komünizm düşmanlığını Amerika'dan aynen kopya etti.

Allahsız komünistler

Aydınlanma hareketi akamete uğradığı için halkın önemli bir bölümü yeni akımları özellikle sol fikirleri fazla bilmiyordu. Bu nedenle Türkiye'de 'komünizmle mücadele' daha çok din üzerinden yapıldı. Komünistler 'Allahsız'dı. Sol, bir tabu haline geldi.

1961 Anayasası

Darbe diye çok eleştirsek de, 27 Mayıs Anayasası, fikir özgürlüğü açısından o dönem tüm Avrupa ülkelerini bile geri bırakacak kadar ileriydi. Bu anayasa sayesinde Türkiye'de yeniden bir aydınlanma hareketi başladı, sol fikirler de öğrenildi.

Tabu yıkılıyor

1961 Anayasası'nın sağladığı özgürlük ortamında sol fikirler gelişirken sosyalist olduğunu açıkça beyan eden Türkiye İşçi Partisi 14 milletvekiliyle Meclis'e girmeyi başardı. Ülkedeki sol tabusu yıkılmıştı. Sol, özellikle öğrenciler arasında çığ gibi büyüyordu.

Öğrenciler ve sol

Sol ideoloji emeği ve işçiyi esas alır. Öğrenci gençlik ise yardımcı unsurdur. Ancak pek çok ülkede olduğu gibi sol ideoloji, eğitim düzeyi işçiden yüksek olan öğrenci kesiminde daha fazla yaşam alanı buldu. Öğrenciler işçileri örgütlemeye çalıştı.

İşçiler harekete geçiyor

60'lı yıllar öğrenci hareketleriyle birlikte giderek daha paralel hareket etmeye başlayan işçi eylemleri ile geçti. Tarımdan sanayiye, kapitalizmin emrine geçen işçi sınıfı ilk kez sınıf bilinciyle hareket etmeye başladı. Halk yeni bir kavramla 'emek'le tanıştı.

İnönü'nün cesareti

İşte bu aşamada CHP'nin kimliksizliğine son vermek isteyen CHP Genel Başkanı İsmet İnönü, CHP'nin 'soldaki' bir parti olduğunu açıkladı. Bu, parti içinde çok büyük bir tartışmaya neden oldu. CHP kurmaylarının çoğu sola sıcak bakmıyordu.

Yine aynı hata

'Soldaki CHP' partide bölünmeye neden oldu. İşte İnönü bana göre tarihi bir fırsatı o anda kullanabilirdi. CHP'yi kapatabilir ve yepyeni anlayışla yeni bir parti kurabilirdi. Solda, dünya gerçeklerine duyarlı, gerçek anlamda bir alternatif parti yaratılabilirdi.

Gelelim bugüne

Tekrar bugüne dönelim. Erdoğan ısrarla eski CHP'yi eleştirerek bugünkü CHP ile bağlantı kurmaya çalışıyor. CHP yönetimi de hâlâ ısrarla 'Atatürk'ün partisiyiz' diyor. Şunu görmüyor; 'Bu ülkede Atatürk'ün partisine oy verenler sadece yüzde 26 mı?'

Bunu görmeliyiz

CHP'nin Atatürkçü bir parti olması farklıdır, CHP'yi hâlâ Atatürk'ün partisi olarak görmek farklı. CHP Atatürk'ün partisi değildir, CHP Türkiye'nin demokratikleşmesi, gelişmesi için kurulmuştu. Rakipsizdi. 1946'da bu bitti.

Atatürk'e de haksızlık

Halktan sadece yüzde 26 oy alan partiye hâlâ Atatürk'ün partisi demek bir anlamda Atatürk'ü sevenlerin de o kadar olduğunu kabullenmektir ki, bu Atatürk'e haksızlıktır. Atatürk bu ülkenin kurucusudur. Onun devrimlerini korumaktır görevimiz.

CHP'ye düşen

Bazı yazı ve konuşmalarımda CHP'nin kapatılması ve yerine yepyeni bir anlayışla, yine Atatürkçü, devrimci, Cumhuriyet'e bağlı bir parti kurulması gerektiğini söylüyorum. CHP artık belki kendini feshedemez ama Erdoğan'ın tuzağına da daha fazla düşmemelidir.

Hepinize iyi haftalar dilerim.Ya CHP karşı dava açarsa!

Can Ataklı - catakli@gazetevatan.com

Silivri savcılarının CHP Genel Başkanı Kemal Kılıçdaroğlu'nu yargılamak için fezleke hazırlamaları çok ilginç gelişmelerin ilk adımı olabilir.

Öncelikle AKP, hiç ihtimal vermiyorum ama, Kılıçdaroğlu'nun dokunulmazlığını kaldırabilir. Bu, sahte demokrasi havarilerinin çok hoşuna da gidebilir. 'İşte demokrasi, sivil iktidar bir ilki daha gerçekleştirdi ' türü çığlıklarla bu kararı destekleyebilirler.

Ancak, AKP 'de de aklıselim sahibi insan yok değil ki, böyle bir 'ilk' anlamsız olduğu kadar demokrasiye de vurulmuş darbe olacaktır kuşkusuz.

Bu nedenle Silivri savcılarının fezlekesi büyük olasılıkla havada kalacaktır.

Buna karşı CHP 'nin yapabileceği başka şeyler olabilir.

Özellikle iki milletvekilini hapisten kurtaramayan CHP, bu fırsatı iyi değerlendirirse, hem milletvekillerini kurtarabilir hem de yargıya karşı başlattığı kampanyayı ayakları üzerinde durur hâle getirebilir.

Biraz fantastik olacak ama son günlerde rastladığım bazı CHP milletvekillerine şu öneride bulunuyorum: 'Genel Başkan ya da herhangi biriniz milletvekillerini serbest bırakmayan hâkimlere yönelik ağır hakaretlerde bulunun. Size kişisel dava açmalarını sağlayın. Dokunulmazlığınız olsa da hakaret davalarını etkilemiyor, yani mahkemeye gidebilirsiniz. O hâkimler de mahkemeye gelecek, her ne kadar konu hakaret davası olsa da hâkimler milletvekillerini neden serbest bırakmadıklarını hukuki olarak anlatmak zorunda kalacaklar. Eğer bunu açıklamakta zorluk çekerlerse gündem bir anda değişir. Sonuçta siz davayı kaybetseniz bile ödenecek tazminat parti için fark etmez.'

Hukuku biraz zorlayan ama etkili bir sonuç alınabilir böyle bir girişimden. Çünkü tutuklu milletvekilleri konusunda kesin bir hukuki bağlayıcı unsur yok ortada.

Yasa tutuklu milletvekilleri hakkında 'kararı mahkeme verir ' diyor ama bunu takdire bırakıyor.

Demek ki Silivri hâkimleri aslında bir hukuki müyyideye göre değil kendi kanaatlerine göre karar veriyorlar. Kısacası, tutukluluğun devamı hukuki olmaktan çok kanaate dayanıyor.

Kılıçdaroğlu 'na fezleke ile aslında benim biraz dolambaçlı yoldan yaptığım öneri kendiliğinden devreye gidebilir. CHP Genel Başkanı hakkında fezleke düzenleyen Silivri savcılarına karşı dava açabilir. Aynı şekilde Silivri hâkimlerine de 'görev ve yetkilerini aşmak' iddiasıyla dava açılabilir.

O zaman Silivri savcı ve hâkimleri iki satır olarak yazdıkları serbest bırakmama gerekçelerini gelip mahkeme huzurunda da anlatmak ve savunmak durumunda kalabilirler.

Tutuklu milletvekillerinin durumundan Cumhurbaşkanı da, Meclis Başkanı da, siyasi partiler de, vatandaş da rahatsız.

O halde bu davalar şimdiden yılın davası haline gelmez mi?

*****


Hâkim ve savcıların büyük sınavı

Sonunda Başbakan Erdoğan da tutukluluklardan şikâyet etti.

Gerçi Başbakan konuyu sadece İlker Başbuğ açısından dile getirdi ama sonuçta 'tutukluluklardan yakınanlar halkasının kalan tek parçası' olan Başbakan da bu konuda görüşünü bildirmiş oldu.

Cumhurbaşkanı rahatsız, Meclis Başkanı rahatsız, siyasi partiler rahatsız, sivil toplum rahatsız, hatta yandaş yalakaların önemli bölümü de rahatsız (Bu konuyla ilgili yarın bir yazım olacak) ama sorun bir türlü çözülmüyor.

Bir tek Başbakan eksikti. Şimdi o da kısmi de olsa rahatsızlığını beyan etti.

Başbakan bugüne kadar konuşmadığı için toplumda oluşan yargı şöyleydi:

'Tutuklamalar ve bunların çok uzun sürmesi hâkim ve savcıların değil Başbakan'ın iradesiyle oluyor. Eğer Başbakan talimat verse en azından tutuklu milletvekilleri serbest bırakılır.'

Şimdi garip bir noktaya geldik. Bugün yarın İlker Başbuğ hakkındaki tutuklamaya itiraz edecektir. Bakalım bir üst mahkeme ne karar alacak?

Başbakan'ın 'rahatsızlık' ifadesini talimat olarak algılayıp Başbuğ'u serbest mi bırakacak yoksa 'Ben bağımsız yargıyım, hukuk ne diyorsa onu yaparım' diyerek kararının arkasında mı duracak?

*****


Haydi hayırlısı

Bundan 30 yıl önce darbe yapan orgenerallerden sağ kalan ikisi, Kenan Evren ve Tahsin Şahinkaya hakkında hazırlanan iddianame kabul edildi. Çok hayırlı bir gelişmedir bu.

Ancak merak ettiğim birkaç nokta var:

Bugün olmamış bir darbenin soruşturması yürütülüyor. 300'ün üzerinde sanık var.

12 Eylül de sadece beş komutanın bir gece yarısı aldıkları kararla gerçekleşmemişti. Hazırlanan Bayrak Planı'na çok sayıda komutan onay vermiş ve daha sonra plan uygulamaya konulmuştu.

Oysa biz sadece iki kişiyi yargılıyoruz. Buna karşı 12 Eylül'ün hukuk ve insanlık dışı uygulamaları yüzlerce hatta binlerce subayın katkılarıyla gerçekleşti.

Onun da ötesinde 12 Eylül uygulamalarına on binlerce sivil de katkı sağladı. Örneğin 'demokrasi abidesi' olarak sunulan rahmetli Turgut Özal, 12 Eylül'cüler tarafından ve darbeden bir hafta sonra Başbakan yetkisiyle hükümete atanmıştı.

Özal sadece bir örnek. Diğer siviller askeri darbenin başarıya ulaşması için canla başla çalıştılar, hukuk ve insanlık dışı uygulamaların yerine getirilmesini sağladılar.

Sonuçta büyük yaralar açan 12 Eylül olayını sadece iki kişi ile mi sınırlandıracağız? O günlerde darbeye hizmet eden ama bugün demokrasi kahramanı kesilenleri bir kenarda mı bırakacağız?

Evren'e 'Keşke sizin döneminizde birlikte çalışabilseydik, Türkiye'yi uçururduk' diyenler hiç mi vicdan azabı çekmeyecek?

*****


CHP'deki parti içi muhalefet fezlekeye öfkelendi

Silivri savcılarının Kılıçdaroğlu hakkında fezleke hazırlaması gündeme bomba gibi düşerken, CHP'de parti içi muhalefet herkesten daha fazla öfkelendi.

Tüzük kurultayı için imza kampanyası düzenleyen kişilerden bazıları aradı.

'Savcılık Kılıçdaroğlu'nun imdadına yetişti, can simidi attı' diyen muhalifler 'CHP'de parti içi demokrasiyi sağlamak için partinin adeta ayağa kalktığı bir süreçte savcılar fezleke hazırlayarak Kılıçdaroğlu'nu mağdur durumuna düşürdüler' diyor.

Muhalifler 'Savcılık gündemi bir anda değiştirdi. Elbette CHP'ye yönelik bir saldırı olarak gördüğümüz bu fezlekeye karşı hepimiz karşı duracağız, ama Kılıçdaroğlu da bundan yararlanarak parti içindeki demokratikleşme hareketlerini bir süreliğine engelleyecektir' görüşünde.

Muhaliflere göre tüzük değişikliği il ve ilçe kongreleri başlamadan önce tamamlanmalı. Aksi takdirde Kılıçdaroğlu'nun istediği gibi antidemokratik tüzüğe göre seçilecek delegeler ile Kurultay yapılacak ve tüzüğü de bu delegeler değiştirecek.

*****


Çin'de 9 büyüklüğünde depreme dayanıklı 30 katlı bir bina sadece 15 günde tamamlanmış. Depremler sonrası binalarımızın hâlini ve Van depremi sonrası hâlâ çadırda yaşayan vatandaşlarımızı görünce ünlü Türk sözünü değiştiriyoruz: 'Çin işi, Japon işi; bunu yapmak akıl işi.'

(Gani Yıldız)Kızların giderek özgürleşmesi AKP'yi korkuttu

Can Ataklı - catakli@gazetevatan.com


Sevgili okurlar; geçen haftanın sürprizlerinden biri AKP'li milletvekillerinin Milli Eğitim sistemini tamamen değiştiren yasa teklifi vermeleri oldu. Zorunlu eğitimi güya 8 yıldan 12 yıla çıkarmak gibi çok önemli(!) bir gerekçesi olan teklifin 'dindar gençlik yetiştirme' ve 'kızları evlerine kapatma' operasyonu olduğu görülüyor.

8 yıldan 12 yıla

Meclis Komisyonu'nda görüşülmeye başlanan ve sayısal üstünlüğü sayesinde AKP'nin mutlaka çıkaracağı yeni yasaya göre hesapta zorunlu eğitim 8 yıldan 12 yıla çıkarılıyor. Ancak fark şu ki, 8 yıllık zorunlu eğitim kesintisizdi. Getirilen yeni düzenleme aslında sadece ilk 4 yılı zorunlu kılıyor, devamı ise biraz keyfe keder.

Yeni dönem 4+4+4

AKP yeni sistemde eğitim sürecini kısaca 4+4+4 olarak tanımladığı 4'er yıllık dilimlere bölüyor. İlk dört yıl ilkokul ve zorunlu. Sonraki 4 yıl ister ortaokula gidecek öğrenci isterse bir meslek eğitimine yönelecek. Yanı sıra, açık öğretimi andıran evde eğitim geliyor. Son 4 yıl ise lise gibi düşünülüyor. O da ikinci 4 yıl kapsamında.

Mesleğe yönlendirme

Teklif sahipleri eğitim sisteminin öğrenciyi mesleğe yöneltmediğini, üstün zekâlı veya özürlü çocukların yeterli eğitimi alamadıklarını ileri sürerek yeni sistemin mükemmel olduğunu ileri sürüyor. Oysa bu sistem aynı zamanda özellikle kız çocuklarını okullardan tamamen uzaklaştırmaya ve hatta çoğunu eve kapatmaya yönelik.

Dindarlık ve özgürlük

AKP'nin getireceği yeni sisteme anlatıldığı gibi olumlu yönden bakamıyorum. Çünkü yeni sistemle iki önemli hedef belirleniyor. Birincisi, Başbakan'ın 'dindar gençlik yetiştireceğiz' sözlerinin uygulama alanı belirleniyor, ikincisi ise giderek özgürleşen ama şimdilik başları türbanlı kızlardan duyulan rahatsızlık ve endişe.

Kızlar özgürleşiyor

Önce kızların özgürlüğünden başlayayım. Sosyolog Nilüfer Göle 1990'lı yıllarda türban gerçeğini irdelerken, türbanın aslında genç kızların 'evden çıkma özgürlüğü' olduğunu ileri sürmüştü. Bu tez zamanında eleştirilmişti ancak şimdi görülüyor ki, türban takan genç kızların büyük çoğunluğu özgürce evden çıkmak için örtünüyor.

Her yerde türbanlılar

Bugün başınızı nereye çevirseniz mutlaka türbanlı bir genç kıza rastlıyorsunuz. Sokaklarda, parklarda, eğlence yerlerinde, alışveriş merkezlerinde, kimi içkili mekânlarda, konserlerde, maçlarda, kafelerde çok sayıda türbanlı genç kız var. Bu durum 'işte normalleşiyoruz, doğrusu buydu' mantığı ile topluma da kabul ettirildi bir anlamda.

Özgürlük artıyor

Ancak geçen süreçte, türbanlı kızların aslında hiç de sanıldığı gibi mazbut, kendi halinde, inancı gereği yaşayan kızlar olmadığı da anlaşılmaya başlandı. Konserlerde çılgınca dans edip şarkı söyleyen, parklarda sevgilileri ile el ele oturup hatta öpüşen, nargile kafelerinde yan yatıp nargile içen kız sayısında artış oldu.

Hoşgörü azalıyor

Önceleri kızların her yerde boy göstermesini övenler, giderek bu manzaraları eleştirmeye, özellikle palazlanan bazı dindar ailelerin tıpkı eleştirdikleri burjuva özentileri gibi olduğunu yazıp çizmeye başladılar. Türbanlı kızların ahlakı da sorgulanıyordu artık. Türban dayatması ile güya sağlanan özgürlükler artık batmaya başladı.

Bu kadarı yeter

AKP'nin getirdiği yeni düzenleme ile siyasi olarak kullanılan türbanlı kızlar özgürlüğünün sonuna gelindiğini gösteriyor. Çünkü bu zihniyetin kadınlara olan ihtiyacı artık bitti. Kızlar kullanıldı, Türkiye önemli ölçüde dönüştürüldü, artık kızlar üzerinden siyaset yapmanın fazla gereği kalmadı. O halde kızlar artık evine dönecek.

Zaten bir yalandı

İktidar zihniyeti, önce üniversiteleri bahane ederek kızların eğitim özgürlüğünün ellerinden alındığını ileri sürüyordu. Amaç masumdu, kızlar da istedikleri yerde okumalıydı, inançları bir engel yaratmamalıydı. Ama meselenin aslında bu olmadığı iktidar mensuplarının kendi kızlarına yönelik uygulamalarından anlaşılıyor.

Diplomalı ev kadınları

İktidar mensuplarının çoğunun eşleri de kızları türbanlı. Hepsi üniversitede okumak istiyor ve okuyor da, ama Türkiye'de ama yurt dışında. Eğitimlerini görüyorlar, ancak sıra çalışmaya gelince neredeyse hiçbirini göremiyoruz. Hepsi türbanla gittikleri üniversitelerden diplomalarını alıyor sonra evlerine çekiliyor nedense.

Neden çalışmazlar?

Bunu merak etmiyor musunuz? Örneğin Başbakan'ın kızları çok güzel okullarda okudular ama evlenip evlerinin kadını oldular. Aldıkları eğitimin gereğini yerine getirmiyorlar. Çoğu bakanın yetişkin kızlarının durumu bu. Sadece onlar değil, türban dayatması ile üniversite kapılarına yığılan pek çok kızımızın kaderi bu.

Şirketler de almıyor

Türbanla üniversite okuyup mezun olanların büyük çoğunluğu evde otururken çalışmak isteyen de zaten yer bulamıyor. 'Laik' olduklarını söyleyenler diyelim ki türbanlıları işe almıyor, peki AKP'li şirketlerde neden türbanlı çalışan yok? Olanlar ya küçük işlerde çalışıyorlar ya da müşterilerle direkt ilişki kurulmayan bölümlerde.

Oturun evinizde

İktidar zihniyeti aslında bu. Türbanlı ya da türbansız kadınların sosyal hayatta, iş dünyasında, siyasette olmasına tahammül edemiyorlar. Bu zihniyet için kadının yeri evi. Kadın ancak kadınsal ilişkilerin ağır bastığı sosyal yardım hizmetlerinde bulunabilir. Bunun dışında olması bu zihniyetin erkekleri için rahatsız edici.

Konuşamıyorlar bile

Televizyonlarda erkeklerle kıyasıya çatışan türbanlı kadınları görüyorsunuz. Çok merak ediyorum, örneğin ekranda benimle konuştukları üslup ve dille, kendi camiaları içinde konuşabiliyorlar mı? Erkekler kendi aralarında bu kadınlara söz hakkı tanıyor, onları dinleyip onlara değer veriyor mu? Kimse kendisini kandırmasın, bu olmuyor.

Dindar gençlik yetiştirme

AKP'nin getirdiği yeni eğitim sisteminin şimdilik görünmeyen bir diğer yanı da Başbakan'ın dile getirdiği 'dindar gençlik yetiştireceğiz' söyleminin hayata geçirilmesidir. 4 yıllık zorunlu birlikte eğitimden sonra çocuklar meslek seçmeye de yönlendirilecek. İşte hazırlanan plan burada ortaya çıkacaktır. Bakın neler olacak?

İmam hatiplere geçiş

Hepimiz biliyoruz ki AKP'nin üzerinde durduğu 'meslek eğitimi' tek kapıya çıkıyor. Bu zihniyetin meslek okulundan anladığı sadece imam hatiplerdir. Şu anda 8 yıllık zorunlu eğitim nedeniyle, ilk beş yılı bitiren çocuklar imam hatiplere gidemiyor. 3 yılları daha var. Oysa bu zihniyet çocukları daha erken ele almak istiyor.

Meslek kandırmacası

Bana 'niyet okuyor' demeyin, çünkü okusam da okumasam da gidilecek yer budur. Meslek eğitimi adı altında bir süre sonra daha fazla imam hatip lisesi açılacaktır. Sonuçta bir gün göreceğiz ki imam hatiplerin sayısı normal lise sayısına ulaşmış. Gerekçe de çok masumane gelecektir. 'Halkımız bunu tercih ediyor.'

Katsayı yok nasıl olsa

Söylenecek şudur: 'Eskisi gibi katsayı engeli olmadığından, aileler çocuklarının hem iyi bir eğitim almasını hem de dinlerini iyi öğrenmesini tercih ediyor. İmam hatibe giden çocuklarla normal liselere gidenler aynı dersleri okuyor. Ama imam hatiplerde dini eğitim de görüyorlar.' İşte 'dindar gençlik yetiştirme' formülü.

Dindardan rahatsızlık

Bunları söyleyince hemen 'bir insanın hem okumasından hem de dindar olmasından neden rahatsız oluyorsunuz?' demagojisi yapılıyor. Oysa kimsenin dinden, dindar insanlardan şikayeti yok. Ama söz konusu dini siyasete alet etmek ve bunun için çocuk yaştan başlayan ordular yaratmak olunca aklı başında herkesin buna tepki göstermesi gerekiyor.

CHP Kurultayı

CHP tüzük kurultayını yaptı. Kılıçdaroğlu kesin bir zafer daha kazandı. Bundan sonra önü açıktır, muhalefeti etkisiz hale getirmiştir. Açıkçası artık hiç bahanesi kalmamıştır. Şimdi sıra halkın taleplerinin ve beklentilerinin karşılanmasına gelmiştir.

Hepinize iyi haftalar dilerim.İş kolundan sektöre, basından medyaya, işte hikâyemiz

Can Ataklı - catakli@gazetevatan.com

Sevgili okurlar; geçen hafta ülkemizdeki tüm mevcut sorunları bir kenara bırakarak medya üzerine konuştuk. Medya ve medyanın siyaset üzerindeki rolü üzerinde o kadar çok şey söylendi ki, sanıyorum kamuoyunun da kafası iyice karıştı.

İş kolundan sektöre

Konuyu anlatmak için bir özet yapmak istiyorum. Medya 80'li yılların başına kadar ekonomi, siyaset, sosyal yaşam, sanat üzerinde etkin ancak maddi olarak çok güçlü olmayan bir iş koluydu. 12 Eylül darbesinden sonra ise bir sektör oldu.

Gazeteci patronlar

O tarihlere kadar sadece basın olarak anılan medyada sahiplik gazetecilik kökünden geliyordu. Gazete sahiplerinin neredeyse tamamı adeta doğduklarından beri gazeteciydiler. Gazeteci kökü olmayan gazete patronu neredeyse hiç yoktu.

Patron karışırdı

Son yıllarda sıkça duyduğunuz 'Patronlar yayına karışır mı?' tartışmaları o yıllarda hiç yoktu. Çünkü gazete sahibi aynı zamanda gazetelerin genel yayın müdürleriydiler. Gazetelerinin başında oturur, yayını bizzat yönetirdi. Yani patron işe karışırdı.

Milliyet'in el değiştirmesi

O yıllarda medya dışı patronla ilk tanışmamız Aydın Doğan'ın Milliyet'i almasıyla oldu. Abdi İpekçi'nin öldürülmesinden çok etkilenen Ercüment Karacan gazetesini Aydın Doğan'a sattı. Bu o dönemde çalışan herkes için şaşırtıcı olmuştu.

Sermayenin girişi

12 Eylül'den sonra ise gazete sahipliğini kimi büyük sermaye patronları da yapmaya başladı. Çarpıcı ilk örnek Güneş Gazetesi'dir. Çavuşoğlu- Kozanoğlu grubu Güneş Gazetesi'ni çıkardılar. Bu, gazete çalışanları için de bir devrim niteliğindeydi.

Gelirimiz arttı

Büyük sermaye gazete patronluğuna soyunana kadar daha mütevazı maaşlar alan biz gazetecilerin maaşları bir anda inanılmaz oranda arttı. Güneş Gazetesi piyasaya 'futbolcu transferi yapar gibi gazeteci transferi yaparak' girdi. Hiçbirimiz inanamadık.

Maaşım üçe katlandı

1981 yılında çalıştığım Günaydın Gazetesi'nde o günün koşullarına göre 4 bin lira maaş alıyordum. Güneş transferler yapınca patronumuz Haldun Simavi bizlere de zam yaptı, üstelik 12 maaş da ikramiye vermeye başladı. Maaşım 12 bin lira oldu.

Gazeteler gelişiyor

80'li yıllar aynı zamanda Özallı yıllardı. Özal'ın serbest piyasa ekonomisi uygulaması, gazetelere gelişmeleri için olanak tanıması yolumuz açtı. Gazeteci patronlar, Dinç Bilgin, Erol Simavi, Kemal Ilıcak ciddi yatırımlara girdiler. İktidar teşvikler verdi.

Asil Nadir olayı

Ancak Özal gazetelerin büyük muhalefeti ile karşı karşıyaydı. Gazetelerin temel görevinin eleştirmek olduğunu kabul etmeyen Özal kendine göre bir medya yaratmaya soyundu. Dünyanın en zenginlerinden Asil Nadir'i medya kurmaya davet etti.

Basında ikinci şok

Güneş Gazetesi'nin yarattığı şoktan sonraki ikinci büyük şok Asil Nadir'in piyasaya 'şirket satın alarak' girmesidir. Nadir Güneş ve Günaydın gazetelerini, Gelişim Yayınlarını satın aldı. Büyük transferler yaptı. Paralar havada uçuşuyordu.

Özal'ın rüyası: 2.5 gazete

O günlerde rivayet edilir ki, Özal'ın hayali iki büyük gazete ile soldaki Cumhuriyet Gazetesi'nin piyasaya hâkim olacağı '2.5 gazete' planıydı. Cumhuriyet tamamdı, Asil Nadir de tamamdı. Peki ikinci büyük grup hangisi olacaktı.

Sabah - Hürriyet

O dönem gittikçe büyüyen iki gazete vardı. Hürriyet ve Sabah. Asil Nadir gazeteleriyle bir taraf olacaksa, Hürriyet'le Sabah'tan biri ayakta kalacaktı. Bu iki gazete önce mücadele eder gibi yaptı ama sonra birlikte Asil Nadir'in üzerine yürüdü.

Asil Nadir batıyor

Tabii konu sadece Sabah - Hürriyet'in ortak eylem yapmasından ibaret değildi. Bir dünya devi olan Asil Nadir'in İngiltere borsasında başı derde girmişti. Sabah ve Hürriyet bu durumu çok iyi kullandı. Türkiye'de çok garip bir 'ilk' yaşandı.

Nadir'in kellesi gitti

İlk kez Türk basını dünya çapında bir Türk'ü dünya kamuoyu önünde alaşağı etmek için müthiş bir kampanya başlattı. Sonunda İngiltere Asil Nadir'e tutuklama kararı çıkarttı. Asil Nadir'in kellesi doğal olarak Türkiye'de de koptu.

Özal bırakmadı

Asil Nadir satın aldığı bütün yayın organlarını kaybetti. Ama Özal durmadı, medyayı istediği gibi düzenlemek için bu kez bambaşka bir planı devreye soktu. Türkiye'de artık özel televizyon da kurulmalıydı. Ama 'telsiz kanunu' bunun önünde engeldi.

Korsan yayıncılık

Çare 'korsan' yayıncılıkla aşıldı. Özal'ın oğlu dönemin yükselen genç zenginleri Uzan'larla özel bir televizyon kanalı kurdu. Bu kanal yayınlarını yurt dışından yapıyordu. Ama Türkiye'nin her yerinden izlenebiliyordu. Teknoloji yasaları alt etmişti.

Büyük sermaye giriyor

Kısa sürede TRT'nin yayın tekelinin artık süremeyeceği anlaşıldı ve özel televizyonların önü yasal olarak da açıldı. Ancak mevcut basın sermayesi bu yeni teknolojiye girmeye maddi olarak hazır değildi. Bu nedenle büyük sermaye kolları sıvadı.

Artık medya olduk

İşte bugün dilimizden düşmeyen 'medya' kavramının başladığı dönem budur. Medya gazete ve televizyon için kullanılan ortak kavram. Yeni dönem her gazetenin bir TV'sinin olmasına da yol açtı. Ama her patronun büyük sermayeden de bir ortağı oldu.

Siyasete bulaşma

90'lı yıllar Türkiye'nin en karışık dönemidir. Irak savaşı, Kürt terör hareketinin tırmanması, Özal'ın ölümüyle siyasette oynayan taşlar, medya sermayesinin büyümesi, siyaset-ekonomi-medya ilişkilerini de farklı bir boyuta taşıdı. Bozulma başladı.

Holdingleşen medya

1995'e geldiğimizde medyada 'babadan' gelme tek medya patronu olarak Dinç Bilgin kalmıştı. Haldun Simavi, Erol Simavi gibi devler yarıştan çekilmiş, Kemal Ilıcak vefat etmişti. Artık yeni patronlar milyar dolarlık holdinglerin sahipleriydi.Kaçakçılığın avantasını kim yiyor?

Can Ataklı - catakli@gazetevatan.com

Uludere'de 35 vatandaşımızın savaş uçaklarının bombalaması sonucu öldürülmesi yandaş kesimde telaş yarattı.

Bugüne kadar her PKK terör eylemini 'Asker yaptı, Ergenekon uzantıları' diye yorumlamaya kalkanlar bu kez hükümeti nasıl savunacaklarını bilemediklerinden saçmaladıkça saçmaladılar.

En çarpıcı savunma da 'Onlar kaçakçıydı zaten' şeklinde olanıydı. Sanki terörist değil de kaçakçı olmaları 'öldürülmeleri için yeterli' neden sayılıyordu.

Baktılar ki 'onlar kaçakçıydı' saçmalığı toplumdan da tepki gördü, çark ettiler; ama bu kez de Güneydoğu'da kaçakçılık bir yaşam türü olarak sunuldu.

'Efendim' diyor yandaş yalaka, 'Güneydoğu'da kaçakçılık olduğunu bilmeyen mi var, vatandaş o kadar aç, susuz, perişan ki ne yapsın?' Sonra da ekliyor 'Zaten devlet de buna ses çıkarmaz. Kaçakçılar tutuklanmaz, hatta ola ki bir operasyon yapılmış olsun, el konulan katırlar bile geri verilir.'

Hani ünlü sözümüz 'Şecaat arzederkenÖ' örneğindeki gibi.

Neymiş, halk çok fakirmiş, kaçakçılıktan başka çaresi yokmuş.

Güzel de yandaş yalakam, ayakta dursun diye çırpındığın iktidar sanki bir aylık. Uyuma, 10 yıl oldu. Türkiye'nin süper ülke olduğunu, zenginler ligine girdiğini, tüm dünyanın gözünün Türkiye'ye döndüğünü söylüyorsun ha bire de, sıra Güneydoğu'ya gelince mi halk aç, fakir, çaresiz oluyor?

Hepsini geçelim; bunları yandaş yalaka takımına anlatmak mümkün olmaz.

Ama herhalde şu sorunun cevabını biliyorlardır: Dünyanın herhangi bir ülkesinde kaçakçılık kimi devlet görevlilerinin bilgisi dışında yapılabilir mi?

Yapılamaz. Eğer devletin bazı birimleri kendi paylarını almıyorlarsa kimse kaçakçılık yapamaz.

Şimdi başta Genelkurmay Başkanı olmak üzere, iktidar sahipleri ve cümle yandaş yalaka takımı koro halinde 'Güneydoğu'da kaçakçılık yapıldığını' söylüyor.

Üstelik gizli gizli de yapılmıyormuş, açık, aleni.

O halde söyleyin bakalım, bu işin avantasını kim yiyor?

Genelkurmay, açıklamasında bile 'kaçakçılık normaldir' diyerek Türkiye'nin bir kabile devleti olduğunu vurgulayıp, görevini de yapmadığını itiraf etmeyi biliyorsa, bu işten rüşvetini alanları da biliyor olmalı.

Madem kaçakçılık Güneydoğu'nun bir gerçeği, bir gerçek de bu işte avanta alanları olduğudur.

Genelkurmay bu konuda öncü olmalıdır. Güneydoğu'ya tayinlerini çıkarmak isteyenler kimler, üç yıl burada görev yaptıktan sonra İstanbul'da bir daire, iyi marka bir araba sahibi olanlar, banka hesapları şişenler kimlerdir?

Araştırın bakalım.

Sonra aynı işi iktidar da yapsın.

*****


Ziyaret etmek suçsa...

Eski Genelkurmay Başkanı Işık Koşaner hakkında soruşturma açıldı. Çünkü Koşaner, görevi başındayken Metris Cezaevi'ne gitmiş ve 'terörist olmakla' suçlanan, aralarında orgenerallerin de bulunduğu yüksek rütbeli muvazzaf subayları ziyaret etmişti.

Hukukumuz galiba yeni bir kavramla daha tanışıyor. 'Sanığı ziyaret etmek o suça ortaklıktır' gibi bir şey bu 'kavram'.

Ancak Koşaner'e soruşturma açıldıysa, Türkiye'de pek çok kişinin başı dertte demektir. Savcılarımız Koşaner soruşturmasını örnek almaya kalkarlarsa, iş yükünden gece gündüz çalışmak zorunda kalabilirler.

Örneğin Başbakan Tayyip Erdoğan yıllar önce 'Halkı din ve ırk farklılığı gözeterek, kin ve düşmanlığa açıkça tahrik etmek' suçlamasıyla hapse girmişti. Kendisini binlerce kişi ziyaret etmişti.

Bunlar arasında çok ünlü gazeteciler, yazarlar, iş adamları, akademisyenler vardı.

İster misiniz şimdi bir savcı kalkıp bu kişileri tek tek saptayıp haklarında ''Halkı din ve ırk farklılığı gözeterek, kin ve düşmanlığa açıkça tahrik etmek' suçlamasıyla soruşturma başlatsın.

Ya da Aziz Yıldırım'ın durumu. Fenerbahçe Başkanı da 'çete kurmak ve liderlik yapmak' suçlamasıyla hapiste.

Onu da yüzlerce kişi ziyaret etti. Aralarında kulüp başkanları da var, futbolcular da, iş dünyasının önde gelen isimleri de var siyasetçiler de.

Bu durumda Aziz Yıldırım'ı ziyaret etmek 'çeteciliğe yardım ve yataklık' olarak mı nitelenecek?

*****


'Devlet vatandaşını bombalamaz"

Başbakan 35 kişinin öldürüldüğü Uludere olayından sonra yine medyayı suçlayarak gazete başlıklarını eleştirdi biliyorsunuz.

Taraf Gazetesi'nin 'Devlet vatandaşını bombaladı' manşetine büyük öfke gösteren Başbakan 'Devlet vatandaşını bombalamaz' dedi.

Niyet başka olsa da, Başbakan'ın bu sözleri tamamen yanlış.

Çünkü, birincisi, jetler bombalama yaptı. Bu olayda 35 kişi can verdi. Demek ki bombalama doğru. Bunun saklanacak tarafı yok zaten.

Ama Başbakan 'masum vatandaşı bombalamaz' demek istiyor herhalde.

Ancak bu da yanlış; çünkü terörist de olsa ölen sonuçta yine kendi vatandaşımız değil mi? Terörist, kaçakçı ya da tarlada çalışan köylü, fark eder mi, bombalama yapıldı ve insanlar öldü.

Başbakan daha bir ay önce söylediği sözlerle de çelişkiye düşüyor.

Atatürk dönemini kötülemek söz konusu olunca Dersim olayı nedeniyle özür dileyen Başbakan'dı.

O olayda uçakların kullanıldığı ve bombalama da yapıldığı doğru. Bundan vazife çıkarmaya kalkanlar dünyanın ilk kadın savaş pilotlarından Sabiha Gökçen'i bile karalamaya kalkmıştı.

Peki bu savunmanın anlamı ne? Bu kez kararda siyasi otoritenin payı çok büyük. Belli ki terörle mücadele için her yolun denenmesine Milli Güvenlik Kurulu'nda karar verildi.

Elbette terörist olmayan insanların öldürülmesi kasıtlı değildir ve burada büyük bir hata vardır ama, bunu doğru olmayan beyanlarla savunmaya kalkmak da ilkeli bir davranış değildir.

*****


Teröristim. Estağfurullah!

Odatv davası sanıklarından Müyesser Yıldız ile mahkeme başkanı arasında çok ilginç bir diyalog yaşandı geçen haftaki duruşmada. Müyesser Yıldız hâkimin 'Mesleğiniz?' sorusuna

'Gazeteciyim ama iddianamede terörist yazıyor' deyince hâkim 'Estağfurullah' karşılığını verdi.

Okurlarımdan

ER-ÖZ 'Varsayalım ki, bu diyalog devam etti' demiş ve hayalindeki konuşmayı yazmış:

- Mesleğiniz nedir?

- Otuz yıllık gazeteciyim ama iddanamede terörist yazıyor.

- Estafurullah..

- Yani beraat dediniz hâkim bey.

- Hayır demedim.

- Ama estağfurullah dediniz.

- Evet dedim.

- Yani suçsuzum.

- Hayır ben öyle bir şey

demedim.

- Ama estağfurullah dediniz.

- Dedimse dedim.

- Demek ki terörist değilim.

- Bunu da nereden çıkarıyorsun?

- Estağfurullah dediniz ya.

- Hımm anladım, bana çakma hâkim diyorsun.

- Şeyyy...... Estağfurullah hâkim beyyy.

*****


Yeni yılda zamlar arka arkaya gelecekmiş. Eee Noel Baba'nın arkasından bu kadar atıp tutunca hediye getirmesini beklemek hayalperestlik olurdu! (Gani Yıldız)Karşı devrimi demokrasi diye yutturuyorlar

Can Ataklı - catakli@gazetevatan.com


Sevgili okurlar; bu hafta sizlerle 10 yıla yaklaşan AKP iktidarının Türkiye'yi dönüştürme çabaları üzerine sohbet etmek istiyorum. Değişim adı altında demokrasi sosuyla sunulan büyük dönüşümün başarıya ulaşması halinde yaşayacağımız tehlikeye dikkat çekmek gerektiğine inanıyorum. Halkın üzerindeki ölü toprağı kalkmazsa zengin görünümlü ama özünde bir Arap şeyhliğinden farklı olmayan bir ülke haline geleceğiz.

Fikir-inanç sentezi

Şurası kesin ki, iktidarın çekirdek kadrosunun zihniyeti 'dini inanç' temeli üzerine oturmuş bir devlet düzenini ve onu yöneten bir hukuk sistemini esas alıyor. Ancak bu zihniyetin önündeki engel 1923'te kurulmuş olan laik, demokratik, sosyal hukuk devleti ilkesidir. İktidar zihniyeti bu engeli aşabilmek için bizzat bu sistemi araç olarak kullanıp, fikir-inanç senteziyle kafaları bulandırarak hedefine varmayı amaçlıyor.

İnanç demokrasisi

Demokrasinin tanımında fikir ve inanç özgürlüğü vardır elbette, ama iktidar zihniyeti bunlardan sadece inancı önemseyerek, sözde bir demokrasi mücadelesi veriyor. Oysa demokrasi inançlar için mücadele vermez, inançları korur. Mücadele fikir üzerinden verilir. Çünkü fikirler insana aittir gerektiğinde ya da istendiğinde değiştirilir, inançlar ise ilahi gücün eseridir, tartışılması, değiştirilmesi söz konusu değildir.

Aynı potada olmaz

Bu nedenle değiştirilebilir fikirlerle, değiştirilemez inançlar aynı pota içine konulup tartışılamaz. Daha ileri demokrasi için değiştirilemeyen inançların görünür ya da görünmez biçimde devlet yönetimine sokulması, hukuk sistemine egemen olması talep edilemez. Eğer inançlar yönetim ve hukuk sistemlerine egemen hale getirilirse bunun adı demokrasi olmaz. İşte Türkiye bu belirsiz yolda hızla ilerlemektedir. Tehlike budur.

Aydınların ihaneti

İktidarın çekirdek zihniyetine güç ve cesaret veren en önemli destek aydın ihanetidir. İnançlarla fazla ilgileri olmayan, ancak geçmişte fikirleri nedeniyle uğradıkları haksızlıkların hesabını soramamış kimi aydınlar iktidarın tuzağına çok kolay düştüler. İnanç sistemini, zamanında kendi savundukları fikirlerle özdeşleştiren aydınlar demokrasiye geçileceği zannıyla iktidara olağanüstü bir destek sağladılar.

İktidarın eksiği

İktidar zihniyetinin eğitimli, bilgili, kültürlü, entelektüel kadroları hiç olmadı, olması da zaten teknik olarak mümkün değil. Bu zihniyetin kendini anlatma alanı ibadethaneler ve kimi cemaatların oluşturduğu toplantılardan ibarettir. Halkın geniş kesimine ulaşmaları bu nedenle zordur. Oysa kendilerinden olmayan ama halka ulaşma olanağı olan 'kimliği bozulmuş' aydınlar bu iş için biçilmiş kaftandır.

Bir gerçeğin saptanması

Hemen bir ara saptama yapmak istiyorum. Türkiye'de halkın yüzde 99'u Müslümandır, inançlıdır, dinine, gelenek ve göreneklerine bağlıdır. Ama bu halkın ezici çoğunluğu laik demokratik Türkiye Cumhuriyeti ile barışıktır. Namazını kılar, orucunu tutar, kurbanını keser, haccına gider, ama laikliğin sağladığı yaşam biçimini de benimsemiştir. Gericiliğe, din istismarına, yobazlığa prim vermez.

Bu engeli aşmak için

İktidarın çekirdek zihniyetinin bilgi birikimi ve kadrosu halkın gönlünde yer etmiş laik demokratik hukuk devleti ilkelerini değiştirmeye yetmez. Bu zihniyet çok uzun yıllar ezildiği, yasaklandığı için değil, yetersizliği nedeniyle içine kapanmıştı. Bu zihniyetin temelinde ne demokrasi, ne insan hakları, ne özgürlükler, bunların hiçbiri asla olmadı. O nedenle örneğin kadın hep aşağılandı, dışlandı, adeta yok sayıldı. Ama bir gün geldi...

Kadının keşfi

Bu çekirdek zihniyet dünyada ve Türkiye'de gelişen demokrasiyi fark etti. Demokrasinin aynı zamanda sayısal bir anlamı olduğu da anlaşılınca 'kadın faktörü' keşfedildi. Evine kapatılan, okutulmayan, ikinci sınıf gibi görünen kadının aslında 'sayısal' bir değerinin olduğu görüldü. 'Türban' adı verilen kavganın ve bunun güya demokrasiye monte edilmesinin temelinde yatan işte budur. Kadının bu kez başka türlü kullanılmasıdır.

Sıra geldi aydınlara

Dönelim tekrar konumuza. Çekirdek zihniyet ile kimliği bozulmuş aydınların çakışması bu noktada yaşandı. Bilgi birikimi olmayan ama kurnazlıkta çok mahir olan bu çekirdek zihniyet kimliği bozuk aydınları çok kolay tavladı. Onların talebi demokrasi, hukuk, özgürlüklerdi. O halde 'alın size demokrasi, hukuk, özgürlükler' dendi. 'Türban özgürlük değil mi?' Ya da 'inançlı insanın hâkim olması demokrasi değil mi?'

İhanet aşaması

Yıllarca savundukları fikirler yüzünden itilip kakılan, 12 Eylül'den sonra da kimliklerini iyice yitiren aydınlar, iktidarın sağladığı bu geniş özgürlük alanını hoyratça kullanma yolunu seçti. Fikirler ve inançlar birbirine girdi, giderek kimliksizlikten ihanete dönüş yapan aydınlar temel sorunu unutup demokrasi ve özgürlük savaşını iktidarın çekirdek kadrosunun istediği türde ve şekilde vermeye başladılar.

Değerlerden soğutma

Bilgi birikimi olmayan ama kurnaz çekirdek kadro verdiği destekle çok ince bir planı devreye sokmayı başardı. Türkiye'nin tanınmış aydınları, akademisyenleri, gazetecileri, yazarları demokrasi ve özgürlükleri sınıfsal, ekonomik sistemler ve hukuk açısından değil inançlar üzerinden daha da ötesi dinci zihniyetin yıllardır savaştığı milli değerler üzerinden yapmaya başladı. Bu tam bir beyin yıkama operasyonuydu.

Çekirge sürüsü gibi

İhanet ordusu gibi çalışan bu kimliği bozuk aydınlar başta ordu olmak üzere iktidarın tehdit olarak gördüğü her şeye çekirge sürüsü gibi saldırdı. 'Ordu darbecidir, Türkler Ermenileri kestiler, Yahudileri aşağıladılar, Alevilere nefes aldırmadılar, bütün komşularına düşmanlık beslediler, Kürtleri yok ettiler, dindarları ezdiler.' Bunlar son 10 yıldır dinlediğimiz sloganlardan sadece bir kısmı. Genç nesle böyle bir Türkiye anlatıldı.

Şimdi dönüşüm zamanı

Çekirdek kadro zihniyetinin demokrasiyi kullanma mayası artık tutmuş görünüyor. 12 Eylül'ün zaten pelteye çevirdiği geniş toplumların son 10 yılda maruz bırakıldığı beyin yıkama operasyonu ile artık her şeyin kabul ettirilmesi kolaylaştı. İklim hazır. Toplum için artık ne 29 Ekim kutlamalarının kaldırılması, ne 19 Mayıs'ta havanın soğuk oluşunun bahane edilmesi bir şey ifade ediyor. 'Yeni Türkiye' kurulması için fazla engel kalmadı.

Bu karşı devrimdi

Şimdi bunun adını koyalım. Bu bir karşı devrimdir. Erbakan'ın o çok eleştirilen 28 Şubat döneminde söylediği 'Kanlı mı olacak kansız mı?' sözü bugün hayata geçiriliyor. Yaratılan parlak görünümlü sanal dünyanın etkisindeki milyonlarca insanın gözünün içine baka baka gerçekleştiriliyor bu. Batmış bir imparatorluğun küllerinden güneş gibi doğan Türkiye Cumhuriyeti'nin sonunu getirmek istiyorlar.

Gecenin en karanlık olduğu an

Ama bütün bunlardan sonra, aydın ihanetinin, yıkanmış beyinlerin, zavallılaştırılmış bir genç neslin aymazlığına rağmen, laik demokratik hukuk devletine, çağdaşlığa, bilimin yol göstericiliğine, insan hak ve özgürlüklerine inanan milyorlarca kişi var. Onlar bugün sessiz duruyor. Sessizliğe kimse aldanmasın. Bu cumhuriyet kolay kurulmadı. O kadar kolay da teslim olmayacaktır. Zaten gelinen bu noktaya rağmen hâlâ zafer çığlıkları atılamamasının nedeni de budur.

Hepinize iyi haftalar dilerim.Diş eti tedavisinde 2 yıl sonra randevu veriliyor

Can Ataklı - catakli@gazetevatan.com

İktidara en muhalif tutumda olanların bile 'ama sağlık alanında çok başarılı işler yaptılar' dediklerini duyarsınız. Ben duyuyorum örneğin. Evet hastaların artık hastanelerde daha insanca davranış gördükleri, muayene olabilmek için kör karanlıklarda buz gibi havada sıraya girmedikleri bir gerçek.

Sorun sağlık hizmeti kalitesinin ne oranda arttığı? İşler kolaylaştı ama vatandaşlar hakettikleri hizmeti tam olarak alabilliyor mu? Burada henüz sorunlar olduğu sır değil.

Bugün sizlere bir dostumun başından geçenleri aktarmak istiyorum.

Geçirdiği kalp krizinden sonra by pass ameliyatı oldu. Türkiye'nin sakin köşelerinden birini seçti, başını dinliyor, stresten uzak durmaya çalışıyor.

Kalp soruundan kendini kurtarmış ama dişlerinde sorun çıkmış. Sağlık Bakanlığı'na bağlı Ağız ve Diş Sağlığı Merkezi'ne başvurmuş, birçok dişi çekilmiş. Dostum 'Bu sayede çene kemiğime yerleşen ürkütücü kistlerden kurtuldum' diyor.

Diş Merkezi bu tedaviyi yapmış ama protez bu merkezin işi değilmiş. Yani protez başka yerde yapılacak. Yine devlet karşılayacak masrafı. Zaten dostum da 'Emekli maaşıyla geçiniyorum, özel bir merkezde tonla para ödeyemem ki' dedi.

Bunun için Nişantaşı Diş Hekimliği Fakültesi'ne başvurmuş, internet üzerinden randevu almış, belirlenen gün ve saatte gitmiş.

Kendisine denmiş ki 'Protezden önce diş etleri tedavisi gerek, bu durumda protez takamayız.'

Dostum 'Tamam' demiş 'Bu ne kadar sürer, çünkü İstanbul dışında oturuyorum.'

Cevap gelmiş. Sıkı durun. 'Tahminen' iki yıl sonra. 'Şu anda 2009'daki randevulara bile sıra gelmedi' demiş uzman doktor.

Dostum şaşkınlıkla 'İyi de iki yıl ağzım boş buzdolabı gibi mi dolaşacağım?' diye soracak olmuş, aldığı cevap bu kez biraz sert olmuş 'Bu bizi ilgilendirmez.'

Üstelik by pass'lı dostum 'Diş eti hastalıklarının kalple direk bağlantısı var. Eğer ben bu randevuya sadık kalırsam, iki yılı nasıl geçireceğim. Kalp krizi riskim artacak, bunun hesabını kim verecek' diye yakındı.

Peki sonuç ne olacak? Dostum ağzında kalan beş dişi de yine Sağlık Bakanlığı Ağız ve Diş Sağlığı Merkezi'nde çektirecek. Sonra kendisine damak yapılacak özel bir yerde.

Sağlık Bakanı 'münferit bir durum' diyebilir. Ama o çok öğünülen sağlık hizmetlerinden küçük bir kesit sundum sadece.

*****


İşte bu haftanın fıkraları

Yıldırım Tuna'dan yine çok güzel fıkralar geldi. Hepinize keyifli pazarlar dilerim;

Bardak

Sevgili iyimser, kötümser ve realist; Siz bardağın dolu mu boş mu olduğunu tartışırken ben içindeki suyu içtim. (İmza: Fırsatçı)

Evlilik

Annemle babamın 30. evlilik yıl dönümlerini yakın akrabalarımızla bir otelde yemek yiyerek kutladık. Babama bir konuşma yapması için ısrar ettim, 'Neler hissediyorsun anlatır mısın baba' dedim, Ayağa kalktı, 'Çocuklar 'Evlilik' iyi bir öğretmendir' diye söze başladı, 'Size sadakati, sabırlı olmayı, tahammül etmeyi, uysallığı, kendi kendinizi kontrol edip kısıtlamayı, sınırlı davranmayı, fedakar olmayı öğretir.. Ve buna benzer bekar ve özgür bir insanın ihtiyacı olmayacak bir sürü lüzumsuz safsatayı işte..!'

Boşanma

Adam barda kendi kendine içip homurdanırken tam yanında oturan kadın 'Neden söylenip duruyorsunuz?' diye sormuş. 'Yahu sormayın, hiçbir şey anlayamadım' demiş adam şaşkın bir ifadeyle, 'Geçen ay nikah dairesinde 2 kelime söylettiler evlendik, geçen gece uykumda 2 kelime etmişim 'boşandık..!'

Jinekolog

İşsiz kalan jinekolog oto tamircide iş bulmuş, 12 aylık bir çalışma ile işin inceliklerini öğrenmiş, çalıştığı dükkandaki iş arkadaşlarından biri patrona gidip 'Ben de motor tamiratı yapıyorum o da..' demiş sinirlenerek, 'Ama o benden hızlı terfi etti ve daha fazla haftalık alıyor neden?' Patron 'Tamam, sen de aynı işi yapıyorsun ama' diye cevap vermiş 'O bu işi kaputu açmadan, arabaya dokunmadan sadece egzoz borusundan yapıyor..!'

Bayat balık

Gittiğim 'sözde lüks' restoranda garsona seslenip 'Bu balık kokmuş' dedim, 'Müdürünüzü çağırır mısınız? Bir de o tatsın bakalım ne diyecek?' Garson 'Boş ver..' dedi ' Ona biraz önce müşterinin biri ona tavuğunu yedirdi, müdür bey içerde kıvranarak perişan bir şekilde yatıyor, o tavuğun üstüne bir de bu balığı hayatta yediremeyiz, gelmez..!'

Kırmızı gül

Adam barda dertli dertli otururken arkadaşı onun bu moral bozukluğunun nedenini sormuş, 'Sorma' demiş adam, 'Doktorum her hafta kolon kontrolüne gelmemi istedi.. Neden bu kadar sık bilmiyorum ve çok da umurumda değil ama geçen gün evime kırmızı güller gönderince acayip rahatsız oldum.. Hayır karım duysa vallahi rezil olacağım..'

Kuyu

Amerika'ya ilk defa resmi davetle giden Afrikalı ?ef, gittiği kokteyllerde alışmadığı ançuez, patates tava, peynir salam gibi şeyleri yiyip acayip susaması nedeniyle ikide bir ona su getirmesi için hizmetkarı Abdül'ü de her toplantıya yanında götürmeye başlamış.

Yine bir gün gittikleri davette Abdül işareti almasına rağmen uzun süre su getirmeyip eli boş dönünce 'Ulan Abdül? Suyum nerde?' diye sinirlenmiş şef. 'Büyük ?ef çok özür dilerim' diye cevap vermiş Abdül, 'Sürekli size su aldığım kuyunun üzerine bir adam oturmuş, yarım saattir bekliyorum, kalkmadı..!'

*****


Kuran yakan Amerikalılara neden tepki yok?

Afganistan'da Amerikalı askerlerin çirkin bir marifeti ortaya çıktı 10 gün önce. Amerikalı askerlerin camilerden ve evlerden topladıkları Kuran-ı Kerim'leri ayaklarının altına aldıkları yaktıkları görüntüleriyle belgelendi.

Türkiye'de 'tık' yok biliyor musunuz? Bir kere hükümetten hiç ses çıkmadı. Kendilerine sivil toplum kuruluşu diyen bazı dinci örgütlerden de ya hiç ses çıkmadı ya da çok cılız tepkiler geldi.

Peki neden?

Basit, çünkü Kuran-ı Kerim'leri yakanlar Amerikalılar.

Danimarkalı olsalar ya da Fransız falan, hele İsrail, ortalığı birbirine katarlardı.

Ama Amerika olunca iş değişiyor.

Yürekleri yetmiyor besbelli.

*****


Gani Yıldız'dan

TSK'nın Kış 2012 Tatbikatı'nı izleyen Cumhurbaşkanı, kendisine verilen dürbünü doğrudan gözüne götürünce merceklerin kapalı olduğunun farkına varmamış. Yasaları 'gözü kapalı' onaylamaktan gelen bir alışkanlık olsa gerek!

***


TÜSİAD, 12 yıla çıkarılması hedeflenen zorunlu eğitimle ilgili olarak endişesini belirtmiş, 'Kızlar için sakınca doğar' demiş. Zaten amaç bu değil mi? Kızlar için sakınca doğması ve hatta kızların doğurması. 

***


Beklenen İstanbul depreminde, depreme dayanıksız okullar 1 milyon çocuğun ölümüne sebep olabilirmiş. Nesilleri dindar yetiştirmeyi düşünmeden önce onları hayatta tutmayı düşünsek daha iyi olacak! 

***


Eğitim sisteminde yapmayı düşündüğü değişikliklerle 'etKİN', 'yetKİN' ve 'seçKİN' nesiller yetiştirmek istiyormuş. Bu kadar fazla 'KİN'in ülkeye faydalı olup olmadığını zaman içinde göreceğiz.

***


Sağlık Bakanlığı'nın yeni uygulamasıyla doktorsuz ambulanslar geliyormuş; doktorun yerini acil tıp teknisyeni alacakmış. Vatandaş doktorsuz hastaneye alışmış, doktorsuz ambulans ona vız gelir!

***


Başbakan, 'Kimse kriz duasına çıkmasın' demiş. Ne yani, 'Allahım, devletimizin kurumları arasındaki çatışma dayanılmaz hale geldi, sen ülkemizi krizden koru!' diyemeyecek miyiz?!
Artık çok geç, Türk futboluna olan oldu bir kere

Can Ataklı - catakli@gazetevatan.com

Şike olayında artık her şey birbirine karıştı. Önceki gün futbol dünyası nefesini tutmuş, Başkan Mehmet Ali Aydınlar'ın istifa edip etmeyeceğine kilitlenmişti.

Kulüpler Birliği açıklama yaparak 'Başkan'ın yerinde kalmasını' istedi.

Televizyonlarda ve gazetelerde futbol yorumcuları 'kaos çıkmaması için' Başkan'ın görevine devam etmesi gerektiğini belirtiyordu.

Sonunda Başkan kararını açıkladı. Görevine devam edecekti.

Zaten başkası da mümkün değildi bana göre.

Kendi iradesiyle ve bileğinin hakkı ile bir göreve seçilmeyenler oturdukları koltuğu da kendi iradeleriyle boşaltamazlar. Yanlış yaptıklarına, desteklenmediklerine hatta sevilmediklerine inansalar bile gereğini yerine getiremezler.

Sonra bir baktık dün sürpirz biçimde istifa ediverdi Aydınlar.

Zamanında istifa etseydi kaos mu çıkardı?

Şimdi istifa etti kaos mu çıkacak?

Hayır, hiçbir şey olmaz. Sadece şimdi Başbakan biraz zora girer. Yeni isim bulmak için belki biraz zorlanır.

Kimse kendini kandırmasın, havaya girmesin.

AKP iktidara geldiği günden beri Federasyon Başkanı bizzat Başbakan tarafından belirlenmedi mi?

Kim kendiliğinden ortaya çıktı ve seçildi? Kim aday göstermeye veya olmaya cesaret edebildi?

Başbakan söyledi, delegeler o ismi seçti.

Kimse darılmasın, alınmasın; herkes elini vicdanına koysun ve 'Hayır öyle olmadı' desin bakalım.

Mehmet Ali Aydınlar da aynı yöntemle seçildi. Üstelik belli ki polisin şike operasyonu yaptığı biliniyordu ve işin başına daha güvenilir birinin getirilmesi uygun görülmüştü.

Aydınlar, eğer kendi iradesiyle seçilmiş olsa şike operasyonu ortaya çıktığı gün 'Bu bana atılmış bir kazıktır' diyerek görevini bırakırdı.

Ama kendisini oraya atayan gücün istediğini yapmak için kolları sıvadı.

Sanıyorum, operasyonun bu kadar uzayacağı hesaplanmamıştı. İktidar futbola egemen olmanın ötesinde beğenmediği isimlerin burnunu sürtecek ve iş bitecekti.

Ama beceriksizlikler, her şeye rağmen hukuk sisteminin yürüyüş biçimi ve kulüplerin dik duruşu oyunu bozdu.

Federasyon işin içinden çıkamayacağını anlayınca topu UEFA'ya attı. Türkiye'yi ciddi bir tehdit altına soktu. Şimdi yaptığını hiç çözemez durumda.

İşte buna kaos diyoruz. Kendi yarattığımız kaostan yakınıyoruz.

Kördüğümün çözülmesi artık çok zor.

Olan Türk futboluna, sporun güzelliğine ve barışa olmuştur.

Geçmiş olsun.

*****


Eylem fakiri CHP

CHP yine bir Kurultay aşamasında. Parti tüzüğünün değiştirilmesi için toplanan imzalar yeterli sayıya ulaştı ama ne var ki Genel Başkan 'Siz istiyorsunuz diye değil ben gidiyorum tüzük kurultayına' dedi.

Belli ki bir tür güç gösterisi yapmak istiyor.

Normal geçek bir tüzük kurultayı için hava şimdiden gerginleşti, yine muhalefet edemediği için CHP'ye saldıranların diline düştü parti.

Üstelik bu kez koca CHP'nin kayyuma devri bile gündemde. Rezalete bakın.

CHP bunlarla uğraşırken, asıl işi siyaseti yapamıyor o da ayrı konu.

Parti ataleti bir türlü üzerinden atamıyor. Adeta eylem fakiri gibi.

Seçimden bu yana bir eylem yapmaya kalktı, tutuklu milletvekilleri serbest bırakılana kadar yemin etmeyeceklerini açıkladılar onu da yüzlerine gözlerine bulaştırdılar.

Sorarsanız, CHP milletvekilleri her gün sokak sokak geziyormuş. Kimsenin haberi olmayınca ne fark eder ki?

Buna karşın CHP'nin belediyeleri tek tek basılıyor, ortalıkta kimse yok. Basın toplantısı yapıyor CHP. Yayınlayan bulursan yap tabii de, bir parti bu kadar büyük saldırılara karşı bu kadar mı pasif kalır?

İstanbul'da Adalar Belediyesi basılıyor örneğin, doğru dürüst bir muhalefet partisi Adalar'a havadan denizden çıkarma yapar, Genel Başkan anında oraya koşar.

Tutuklu milletvekilleri için bile eylem yapılamadı. Ne görsel ne hukuki hiçbir şey.

Yazık değil mi?

*****


İsviçre'de konuşan Başmüzakereci Egemen Bağış, '1915 olayları soykırım değildir, gelin beni tutuklayın' demiş. Sayın Bağış tutuklanmadı ama Türkiye'de, 'Buradaki rejim demokrasi değildir' diyenler kendisi kadar şanslı olmayabiliyor! (Gani Yıldız)

*****


Canınızı yakarım ona göre!

Deniz Feneri yolsuzluğunu soruşturan ve bazı isimlerin tutuklanmasına karar veren hâkimler görevlerinden alınmıştı biliyorsunuz.

Hâkimler görevden alındıktan sonra tutuklu kişiler 'uzun tutukluluklar cezaya dönüşmesin' diye serbest bırakıldılar.

Hakka hukuka saygılı ülkeyiz ya.

Şimdi savcılar için 11 yıl hapis isteniyor.

Çünkü soruşturmayı yürütürken usulsüz davranmışlar.

O usulsüzlük dedikleri de bir yazışmada yapılmış. Hukukçuların 'Bu hata değildir, hep uygulanır' dedikleri cinsten ama, olsun; maksat başka.

Öte yandan düzmece belgelerle, bilgisayarla gönderilen virüslerle, telefonlara yapılan yüklemelerle oluşturulan iddianamelerin ipliği pazara çıktığı halde sanki hiçbir şey yokmuş gibi davranılabiliyor.

İleri demokrasi bu.

Buna karşı Deniz Feneri eski savcıları için açılan davanın tek amacı vardır.

'Bize dokunmaya kalkanın canına okuruz!' mesajı.

Savcılar gerçekten 11 yıl hapis cezası alır mı? Pek sanmıyorum. Ama bu iktidar işbaşında olduğu sürece artık hiçbir hâkim ve savcı AKP ve yandaşları ile ilgili olumsuz bir tavır takınamaz.

Hiçbir hâkim ve savcı, iktidar yanlılarının işlediği suçlarla ilgili soruşturma yürütemez. Yürütse bile en kısa sürede sanıkların lehine bitirmek zorunda kalır.

Yetmez ama evet...

*****


Tutuklulara sohbet hakkı uygulanmıyor

Hep uzun tutukluluklardan söz ediyoruz. Ancak bir de tutukluların kaldıkları cezaevlerindeki koşullar da var. Hukuk ve demokrasi hangi suçtan yargılanırlarsa yargılansınlar tutukluların da asgari haklarının korunmasını emrediyor.

Son zamanlarda cezaevlerinden aldığım mektupların önemli bir bölümünde 'sohbet hakkının' ellerinden alındığından yakınılıyor.

Tutuklular tek başlarına ya da birkaç kişiyle aynı yerde kalıyorlar. Ancak başka yerlerde kalan arkadaşlarıyla sohbet etme hakları var. Bu elbette sınırlı.

Cemil Çiçek'in 2007'deki Adalet Bakanlığı döneminde sohbet hakkı haftada 10 saat olarak belirlenmiş.

Ancak tutuklular bu hakkı bugüne kadar hiç tam olarak kullanamadıklarından yakınıyor. 10 saat olması gereken sohbet hakkı en fazla 3 saat olarak kullandırılıyormuş pek çok cezaevinde.

Adalet Bakanı bu yakınmayı duyar umarım.

Bir konu da tutukluların kitap ihtiyaçları. Tutuklular çıkarılan sudan engellerle birçok kitabı cezaevine sokamamaktan da şikâyet ediyor.İş kolundan sektöre, basından medyaya, işte hikâyemiz (2)

Can Ataklı - catakli@gazetevatan.com

Sevgili okurlar, aslında dün okuduğunuz bölümle bugünkü okuyacağınız bölüm tek bir yazıydı. Bugün de AKP dönemini anlatacaktım. Ancak sayfanın altına bir ilan geldiğini ve yazının çok uzun olduğunu söyledi arkadaşlar. Mecburen ikiye böldüm. Sohbet üç güne yayıldı.

Holdingleşen medya

1995'e geldiğimizde medyada 'babadan' gelme tek medya patronu olarak Dinç Bilgin kalmıştı. Haldun Simavi, Erol Simavi gibi devler yarıştan çekilmiş, Kemal Ilıcak vefat etmişti. Artık yeni patronlar milyar dolarlık holdinglerin sahipleriydi.

Gazeteci-satış müdürü

Bu durum gazetecilik tanımını da değiştirdi. Holding patronları için artık önemli olan 'iyi gazeteci' değil gazeteyi ve televizyonu en iyi satan CEO'lardı. Kurumların başına holding temsilcileri, hukukçular, işletmeciler geçirilmeye başlandı.

Holdinglerin çıkarı

Gazete ve televizyonların asil kadroları elbette gazetecilerin elindeydi ama, sahiplerin medya dışı işlerinin de korunup kollanması gerekiyordu. Zaten CEO'ların gazeteci olmayanlardan seçilmesinin sebebi de buydu. Medya kabuk değiştirmişti.

Bir banka, bir TV

Durum öyle bir hale geldi ki, neredeyse bütün banka sahiplerinin bir televizyon kanalı oldu. Bankacılık sır saklama mesleğidir. Gazetecilik ise tam tersi. Garip bir durum ortaya çıktı. Haber öncelikle gazete-TV için mi kullanılacaktı yoksa banka için mi?

Serbest piyasa ama...

Şurası gerçek ki, ne kadar serbest piyasa ekonomisi uygulanırsa uygulansın, büyük sermaye her dönem iktidarla iyi geçinmek zorunda kalmıştır, çünkü ekonominin ipleri hep iktidarın elindedir. Peki büyük sermaye medyanın da patronu olursa?

Siyasetle içli dışlılık

İşte işler o zaman değişiyor. Medya gücü olan büyük sermaye medya dışı işlerini korumak için siyasetçiyle iyi geçinmek zorunda. Buna karşı gazetecilik bu ilişkileri bozan bir unsur. O halde siyasetçiyle içli dışlı olmak çare olarak göründü.

Alan razı veren razı

90'lı yıllar koalisyonlar dönemiydi. Bu, sermaye için bulunmaz bir dönemdi. Hem gazetecilik yapacak hem de koalisyonun bir tarafı ile iyi geçinerek medya dışı işlerinizi koruyabilecektiniz. Kısa sürede siyasetçi de bundan hoşlandı ve oyuna katıldı..

Medya savaşları

Böylelikle her medya grubu, koalisyonların bir tarafını kolladı diğer tarafını eleştirdi. Bu aynı zamanda medya savaşlarını da körükledi. Hükümet bir yanda dururken, medya kendi içinde vuruşarak siyasi partilerin mücadelesini kendi cephesine taşıdı.

Nedeni başkaydı

Kamuoyu medya savaşıyor sanıyordu ama aslında savaş sermaye grupları arasındaydı. Sabah-Hürriyet veya Show-Uzan savaşları, Sabah-Uzan ya da Hürriyet Show savaşları günün koşullarındaki ekonomik savaşlardı. Olan bize oluyordu.

Başımdan geçenler

Gazetecilikten başka gayesi olmayan bizler savaşların 'kahramanı' mı yoksa 'piyonları' mıydık? Örneğin 90'lı yılların ortasında patlak veren Sabah Hürriyet savaşının önemli aktörlerinden biriydim. Tam 63 gün aralıksız Doğan Grubu aleyhine yazdım.

Dinç Bilgin'in gücü

Gücümü Dinç Bilgin'den alıyordum. Sabah sadece bir medya grubuydu, başka işi yoktu. Oysa Doğan Grubu'nda banka, petrol şirketi, turizm ve sigorta kuruluşları vardı. Asıl para oradan geliyordu. Biz ise sadece gazetecilikten para kazanıyorduk.

Bir gün bitiverdi

Bu bir gazeteci için önemli güçtü. Ama 63. günün sonunda Genel Yayın Müdürüm 'Artık barıştık, kampanya bitti' dedi. Sonra ortak bazı reklam ve dağıtım şirketleri kuruldu, adam alıp vermeme anlaşmaları bile imzalandı. Şoke olmuştum. Ne çare.

Kahramanlığın sonu

Yine de her şeye rağmen umutlu ve gururluyduk. Doğan Grubu'yla anlaşmıştık ama biz yine gazeteciydik. 'Ne yapalım, şartlar bu' diyorduk. Bir sabah Dinç Bilgin'in Etibank'ı satın aldığı duyuruldu. İşte o an benim 'kahramanlığım' da sona ermişti.

Nasıl bitmesin ki...

Bir medya grubu adına başka bir büyük medya grubuna açılan savaşta adeta kahraman gibi yazıyordum. Korkmuyordum. Biz gazeteciydik, başka işimiz yoktu, bankalarla da işimiz olmazdı. O Dinç Bilgin değil miydi, daha önce aldığı bankayı geri veren.

Çok güveniyorduk

Dinç Bilgin bir ara küçük bir bankayı satın almıştı. Aydın Doğan'ın, Mehmet Emin Karamehmet'in, Uzanlar'ınki gibi büyük banka değildi. Yine de hepimiz rahatsız olmuştuk. Necati Doğru, 'Ne yaptın patron' diye yazdı. Biz de mi diğerleri gibi olacaktık?

Dinç Bilgin cayıyor

Bu rahatsızlıklar üzerine Dinç Bilgin babadan gelme gazeteciliğine bir leke sürülemeyeceğini söyleyerek bankayı geri verdi. Havalara uçtuk. Taa ki Etibank alınıncaya kadar. 'Etibank alınmazsa Sabah Grubu batar' dediler. Kahramanlık bitti, ötekiler gibi olduk.

Büyük zenginleşme

Doğal olarak bu savaşlardan her medya grubu kendi adına zaferle çıkmış oldu. Medya sermayesi giderek büyüdü. Tepe noktalarda çalışan gazeteciler büyük paralar kazandılar, milyonlarca dolarlık transferler havalarda uçuşmaya başladı. Gazeteci sınıf atladı.

Güç zehirlenmesi

Hem büyük paralar kazanılması, hem siyaset üzerinde kurulan büyük hâkimiyet medya patronlarını ve üst düzey çalışanlarını çok güçlendirmişti. Ama bu güçlenme kendi kendini zehirledi ister istemez. 28 Şubat dönemine işte bu koşullarda gelindi.

28 Şubat dönemi

28 Şubat'ta 'hep korkulan' dinci bir parti ile merkez sağın en büyük temsilcisi ortak oldular. Ama bu ortaklık, dönemin çok güçlenen ve o kadar da zehirlenen medyası için tehlikeydi. Hepsi bir araya gelerek bu ortak tehlikeyi bertaraf etmeye karar verdi.

Darbe değil, hükümeti yıkmak

Hep yazdığım gibi 28 Şubat dönemi bir darbe girişimi değil, büyük sermayenin, sivil bürokrasi ve askerle işbirliği yaparak mevcut iktidarı yıkma girişimidir. Bu operasyon sonunda başarıya ulaştı ama demokrasi, hukuk ve ahlâk da büyük yara aldı.

Kendini vurmak

Aslına bakarsanız, 28 Şubat büyük medya sermayesinin kendi kendisini de vurmasıdır. İktidar yıkılırken yapılan yolsuzluklar, ekonomik kriz elbette halkın dikkatinden kaçmadı. Sonuçta halk sorumlu gördüğü herkesin üzerine bir çizik attı.

AKP iktidarı doğuyor

İşte AKP iktidarı bu yapı üzerine bina edildi. Büyük medya sermayesi şaşkındı. Beklenmeyen olmuştu. Ülke tam hâkimiyet altına alınacakken, hiç istenmeyen bir siyasi akım tek başına iktidar olmuştu. Ondan sonrası çorap söküğü gibi geldi. Her şey değişti.

Yarın bitiriyorum

Sevgili okurlar; AKP iktidarına kadar medyada yaşananları kendi gözümle ve deneyimlerimle aktardım. Ondan sonrası ise bir başka faciadır. AKP ile medya tamamen değişti, değerler yerle bir oldu. 'Uzatılmış sohbetin' üçüncü gününde size AKP dönemini anlatacağım.Adamın biri doktora gitmiş gidiş o gidiş

Can Ataklı - catakli@gazetevatan.com

Bu hafta başlığa en sevdiğim kısa fıkrayı yazdım, Yıldırım Tuna'dan biraz rol kapmak için.

Kocaya not

Sevgili Kocacığım; Uzun yurt dışı seyahatinden dönmeden önce senin Bentley'inle yaptığım minik bir kazayı öğrenmeni istedim. Bende en ufak bir sıyrık yok merak etme. Evin önüne geldiğim anda fren yerine maalesef gaza basmışım, garaj kapımız ortadan eğildi, içerideki Ferrari'nin önü de parçalandı tabii.. Çok üzgünüm, altın kalbinin yardımıyla beni affedeceğini biliyorum.. Bentley'in, Ferrari'nin, Garaj kapısının fotoğraflarını gönderiyorum. Karın.. Not: Kız arkadaşın telefonla seni aradı.

Korkunç rüya

- Doktor yardım edin, her gece aynı korkunç rüyayı görüyorum.. Yataktayken 5 kadın üzerime atlıyor ve elbiselerimi parçalamaya başlıyorlar..

- Bunun üzerine sen ne yapıyorsun?

- Onları ittiriyorum efendim..

- Anladım.. Benden ne gibi bir yardım istiyorsun?..

- Kollarımı kırın..

Patron ve Papa

Patron yanında çalışan memuruna 'Benden çekinmesene evladım?..' demiş,

'Benim Papa'dan ne farkım var?.. Söylesene..' Memur 'Haklısınız da efendim..' demiş mutsuz ve çaresiz bir ifadeyle, 'Papa sadece elini öptürüyor..!'

Benz

İşadamı Casino'da bakmaya kıyılamayacak güzellikte şarap rengi kadife tuvalet giyen son derece şık bir kız görmüş, 'İsminiz?..' diye sormuş müthiş heyecanlanarak, 'Benz..' diye cevap vermiş kız buğulu bir ses tonuyla,

'Hahahaa.. harika bir isim..' demiş adam titremesini bastırmaya çalışarak,

'Mercedes Benz ile bir yakınlık var mı?..' Kız ' Evet efendim..' demiş gülümseyerek, 'Fiyatlarımız neredeyse aynı..!'

Sapık cinayet

30. katta çalışan inşaat ustabaşından aşağıdaki tuvalete gidebilmek için izin istemiş, 'Ohoooo' demiş ustabaşı, 'Şimdi 30 kat in, sonra tekrar çık en az 1 saat kaybederiz. Sen iyisi mi çık şu putrelin ucuna, ben diğer ucuna basıp dengeleyeyim seni, yap oradan aşağı...' Ön uçta bizim işçi, arka uçta onu dengeleyen ustabaşı putrelin üzerindeyken birden bir sıvacı ustası bir şey sormak için onlara seslenmiş, denge görevini anlık unutan ustabaşı sıvacıya doğru dönünce tabii bizim işçi uçmuş aşağıya.. Kaza sonrası olay yerine gelen savcı durumu soruştururken 12. Kattaki görgü şahidi bir işçi 'Savcı bey sanırım bu olay üst katlardaki sapık ilişkiler zinciri nedeniyle oluşmuş bir cinayet' demiş, 'Çok net olarak gördüm ve duydumÖ Arkadaş aşağıya doğru uçarken pantolonunu sıyırmıştı, bir de düşerken 'Ulan buraya gelsene şerefsiz, beni bu vaziyette bırakıp da şimdi kime gidiyorsun?..' diye de bağırıyordu efendim..!'

İşe bak

Geçen gece yarısı parktan geçerken karşıma aniden bir kız çıktı, göz göze geldik, aramızda aniden müthiş bir elektriklenme oldu, öyle ki birden kendimden geçip sırtüstü kızın ayaklarının dibine yığıldım.. Meğer tipimden korkup elektrikli şok aleti kullanmış manyak..!

İnanmak

Yahu birisi çıkıp sana 'Gökyüzünde bir milyar yıldız var' dese itirazsız inanırsın, ben sabahtan beri 'Duvarı yeni boyadım yaş..' diyorum, sen inanamayıp emin olmak için elliyorsun yau.. Pes be..!

Erken içki

- Bir duble rakı, yanında da bir bardak su.. Hemen..

- Sizce biraz erken değil mi efendim?..

- Nee?.. Dinle beni ukala herif, ben istediğim zaman istediğim kadar içerim.. Kimse bana 'Yok erken', 'Yok geç' diyemez tamam mı?.. Çabuk bana rakı ver..

- Yanlış anladınız efendim.. Önce arabanızdan inip içerideki barımıza girip siparişinizi barmene verseniz diye söylemiştim.. Ben otopark görevlisiyim de ondan..

Pısırık kocalar

3 pısırık koca barda içip cesaretlendikten sonra kendilerine hayatı bezdiren karılarına nasıl kafa tutacaklarına,onların altında ezilmeyeceklerine dair söz vermişler, ertesi hafta da aynı barda toplanıp birbirlerine neler yaptıklarını anlatmaya başlamışlar.. İlki 'Divanda sigara içerken izmariti halıya düşürdüm, seninki 'Bari evi de yaksaydın..' dedi, çaktım kibriti, gidin bakın evin hala dumanı tütüyor..' demiş heyecanla...

'Arabayı tamir ederken elimden anahtar düşüp çamurluğu çizdi, karım 'Dikkat etsene be..' dedi, arabayı bütün bir gece ince ince onun gözlerine bakarak jiletle çizip durdum..' diye atılmış ikincisi.

'Geçin beyler geçin..' demiş üçüncü adam, 'Evde oturmuş porno seyrederken birden karım içeri girmez mi? Olayı fark edince 'Çabuk kes şunu..!' diye bağırdı, bakın.. bakın.. Hiç bu kadar yakından görmüş müydünüz?..'

Mercedes Benz

Las Vegas'ta düzenlenen erotik fuara gittim, girişteki kadının birinin önündeki kartta 'Dans etmek 10, öpüşmek 100 dolar' yazıyordu, inanamadım.. Cüzdanımdan çıkarttığım 100 doları heyecandan ellerim titreyerek kadının önüne attım, bileğimi yakalayarak bir ayağa kalktı ki dev gibi bir kadın.. Resmen omzuna geliyorum.. Üstelik acayip şişko da.. Şaşkın şaşkın ona baktığımı görünce 'Ne var?.. Bir şey mi söyleyeceksin?..' diye sordu dudaklarını yalarken, 'Evet..' dedim korkudan yutkunarak, ' Bo.. bozukluğunuz var değil mi?..'

*****


Bilgisayarlar, kadınlar ve siz...

- İkisi de sizden mutlaka sizden ' elektrik almak ' ister..

- İkisinin de durup dururken ' neye bozulduğunu' anlayamazsınız..

- Ne kadar iyisini alırsanız alın aradan 2 -3 sene geçince daha iyisiyle değiştirmek istersiniz..

- İkisinin de sağı solu belli olmaz.. Biri hard disk arızası verir, diğerinin zırt diye migreni tutar..

- İkisi de bozulduğunda hiçbir dediğinizi yapmaz..

- İkisinde de ne kadar paranız varsa o kadar 'güzeline' ve 'donanımlısına' sahip olursunuz..

- İkisi de hiçbir şey yapmıyormuş gibi gözükse de arka planda sizden habersiz birçok işi çaktırmadan sessizce yürütür.

- İkisini de başkasının eline geçip kullanmasını istemezsiniz.

- İkisinin de hafızası maalesef çok güçlüdür, hiçbir 'halt'ı asla unutmaz, her an hatırlatırlar..

*****


Gani Yıldız'dan

Avrupa Parlamentosu Dışişleri Komisyonu'nun Türkiye için hazırladığı raporda, 'Dava öncesi gözaltılar ve tutukluluklar endişe verici' ifadesi kullanılmış. Hukukun üstünlüğünü savunanlara 'endişe verici' olan bu durum, bizimkiler için 'keyif verici' olduğu sürece bir şey değişmez!

***


'Kemalist Diktatörlük' tartışması çıkmış. Nerede mi? 'Diktatör'ün kurduğu Meclis'te!

***


Eğitim sistemi ister '4+4+4', ister '8+4', isterse bambaşka formülasyonda olsun, yeter ki o sayıların toplamı ülkeye faydalı '1' insan etsin!

***


Anayasa Mahkemesi'nin iptal ettiği bir yasaya sevindiğini duyunca, 'Eyvah, dünyanın sonu geldi galiba!' dedik. Sonra yasanın İnkâr Yasası, mahkemenin de Fransa Anayasa Mahkemesi olduğunu öğrenince rahat bir nefes aldık!

***


Geleceğin teknolojisi 'sanal gerçeklik' sayesinde, Maldiv tatilini evimizden yapabilecekmişiz. O teknolojinin benzeri şu an ülkemizde var; ileri demokrasiyi sanal gerçeklik olarak Silivri'den yaşayabiliyorsun.

***


Meclis Başkanı Cemil Çiçek, Riyad'da bir gazetecinin, 'Türkiye'nin Suriye'deki krizin sonuçlanmasında heyecanı azaldı' demesi üzerine, 'Bize Suriye konusunda gaz vermeyin' uyarısında bulunmuş. Gazeteciye çıkışmak kolay; iş bu lafı 'büyük gazcı'ya söyleyebilmek!AKP zaten Ankaralıydı, amaç engelleri kaldırmaktı

Can Ataklı - catakli@gazetevatan.com



Sevgili okurlar; iktidar partisine neredeyse 10 yıldır destek veren, ama fikren de maddeten de asla AKP'li olmayan çevrelerin son zamanlardaki eleştirileri şaşkınlık yaratıyor. Tabii AKP'nin bu şaşkınlığı üzerinden çabuk attığına ve anında harekete geçerek oluşan yeni muhalefeti susturduğuna da tanık oluyoruz. Önümüzdeki günlerde 'yandaş eleştirmenlerin' tasfiyesinde bir hızlanma görebiliriz.

Ankaralılaşmak

Bugüne kadar yandaş, yandaşlıklarını 'AKP ile ilgimiz yok ama çok önemli demokratik adımlar atıyorlar, darbeler dönemini, askeri vesayeti bitiriyorlar' diye savunuyorlardı. Şimdi ise 'AKP de Ankaralılaştı. Devlet oldular. Eski yönetimlerden bir farkları kalmadı. Demokrasiyi ve hukuku sadece kendi görüşlerini gündeme getirmek için savunuyorlar' diyorlar. Kafaları hayli karışık yani.

Hiç dinlemediler ki

Yıllarca özellikle bu sözde liberal, ama özünde faşist görüşler taşıyan çevreleri uyarmaya çalıştım. Demokrasinin lafla olmayacağını, ülkenin aydınlarını, gazetecilerini, akademisyenlerini ve kimi askerlerini hapse atmanın demokrasi ve hukukla ilgisi olmadığını, darbelerin mantığını bilmeden darbeleri önlemenin mümkün olmadığını anlattım. İktidarın intikamcı bir tutum içinde olduğunu söyledim.

Oysa farklı değillerdi

AKP 2002 yılında hiç beklemediği bir seçim zaferi kazandı. Sistemin azizliğinden yararlanarak yüzde 33 oyuna rağmen Meclis'te yüzde 65'lik bir güç sağladı. Bu AKP adına hem sevindirici ama bir o kadar da ürkütücü zaferdi. Sorun 'iktidar olduk ama muktedir olabilecek miyiz' sorusunda kilitliydi. İktidar daha o tarihte 'Ankaralı' olduğunu gösterdi. Mevcut sisteme dokunmayacağını açıkladı.

2007'ye kadar idare

Daha önceleri de yazdığım için uzatmak istemiyorum. İktidar döneminin ilk dört yılını idare ile geçirdi. Ekonomiye hiç dokunmadı. Dünya global sisteminin ağababalarının dikte ettirdiklerini aynen uyguladı. Türkiye'yi bir tüketim cenneti haline getirdi. Tüm halkı gelecek üç dört yılını ipotek altına alacak şekilde borçlandırdı. Karşılığında kendisine dokunulmadı, Türkiye'ye para yağdırıldı.

Dönüm noktası 2007

İktidarın ilk büyük sınavı Cumhurbaşkanlığı seçimleriydi. Bir adım attılar, tepkiyi görünce çaresiz kaldılar. 'Hiç olmazsa sistemi hançerleyelim' diyerek Cumhurbaşkanlığı seçiminin halk tarafından yapılmasını sağlayan Anayasa değişikliğini gerçekleştirdiler. Yeniden tek başına iktidar olma umutları yoktu, 'Bizden sonra tufan olsun bari' dediler. Ama umulmadık bir şey oldu ve yine kazandılar.

Muhtıramsı şey

O dönemin Genelkurmay Başkanı Büyükanıt'ın anlamsız muhtıramsı yazısı havayı değiştirdi. Dış güçlerin iradesi dâhilinde askerin hiçbir şey yapamayacağını bilen ve zaten seçimlere gittikleri için 'kaybedecek bir şeyi olmayan' iktidar o muhtıramsı şeye direndi, karşı çıktı. Bunun armağanını da seçimlerde tekrar tek başına iktidar olarak aldı. Batı dünyası da buna sevindi. AKP'nin önü açılmıştı artık.

Ve kapatma davası

Seçimden hemen sonra AKP Cumhurbaşkanı'nı istediği biçimde seçti. İktidar sarhoşuydu, ama aklına hiç gelmeyen bir şey gerçekleşti. Yargıtay Cumhuriyet Başsavcılığı AKP için kapatma davası açtı. Bu bir şoktu. Kararın verilmesinden iki gün öncesine kadar kapatma kararı çıkacağı biliniyordu. Son anda Amerika devreye girdi, öncelikle asker ikna edildi ve 'AKP'yi kapatmama' kararı verildi.

Düğmeye o an basıldı

İşte Cumhuriyet tarihinin en önemli kararının başlatılması düğmesine de o anda basıldı. AKP kurmayları bu badirenin de atlatılmasından sonra 'Devletin güdümünde iktidar değil, devletin kendisi olan bir iktidar olmalıyız' görüşünü hayata geçirmeye başladı. Artık herkesle iyi geçinen değil, her şeye sahip olan bir iktidar dönemi başlamalıydı. AKP en büyük taarruzuna başlamıştı.

Derin devlet kavramı

Son yıllarda bilgili bilgisiz herkesin ağzına sakız olan 'derin devlet' iktidarların, devletin diğer birimleriyle ortaklaşa yürüttükleri, ülke çıkarları için gerektiğinde rutin dışına çıkılmasına izin verildiği bir sistemdir aslında. AKP'ye kadar her iktidar derin devletin sahibi olarak devletin diğer unsurlarıyla en azından ortak çıkarlarda buluşmasını bilmişlerdi. AKP'nin başaramadığı buydu.

Derin devlette herkes var

Derin devlet iktidarın başını çektiği bir yapı olduğu için gerektiğinde devletin ve hatta kamunun her birimi bunun içinde yer alır, görevlendirilir. Öyle ki çoğu zaman kurum ve kişiler neye hizmet ettiklerini bile bilemezler. AKP'nin sorunu ise, bu yapıyla uyum sağlayamamasıydı. Her iktidar derin devleti yönetebilmişti o zamana kadar, ama sıra AKP'ye gelince ayak diremeler, engellemeler olabiliyordu.

Engelleri ortadan kaldırmak

O halde bu engeller kaldırılmalıydı. Ama engeller kalkınca bu kez devlet yapısı yok oluyordu. Çözüm tüm devlet sisteminin ve kamunun ilgili birimlerinin AKP'lileştirilmesinden geçiyordu. İktidarın ilk döneminde dış çemberden başlanmıştı işe, sivil bürokrasi, iş dünyası ve medya kontrol altına alınmıştı. Devletteki ilk hedef üniversitelerdi. YÖK ele geçirildi, o eleştirilen YÖK gitti yerine iktidarın YÖK'ü geldi.

Ergenekon operasyonu

Derin devlette tam hâkimiyet operasyonunun en önemli adımı Ergenekon davası ile başlatıldı. Artık bilinen bir gerçekti ki, Silahlı Kuvvetler'in konjonktürel olarak darbe yapması asla mümkün değil. O halde istenildiği gibi yıpratılabilirdi. Davalar birbirini izledi, asker aşağılandı, hakarete uğratıldı, zaten olmayan gücü halk nezdinde de aşağı çekildi. Operasyonlar demokrasi olarak yutturuldu milyonlara.

Asla kapatılmamak

AKP'nin en büyük korkusu bir kez daha kapatılma riski ile karşı karşıya kalmaktı. Askerin yerle bir edilmesinden sonra sıra yargıya geldi. Anayasa Mahkemesi'nin yapısı tamamen değiştirildi ve yeni üyeler sayesinde bir daha AKP'nin asla kapatılamayacağı güvencesi alındı. Eş zamanlı olarak yargının tamamı HSYK'nın yeni yapısıyla ele geçirildi. Türkiye artık AKP için dikensiz gül bahçesine dönüşmüştü.

Derin devletin sahibi

Sonuç olarak, AKP uyum sağlayamadığı için hâkim olamadığı derin devlet yapısının yeni sahibi oldu. Buna inandığı andan itibaren de tıpkı eski yönetimler gibi, sözde liberallerin 'Ankaralılaşmak' dediği yapıya kesin dönüş yaptı. Bir tür sivil diktatörlük devletin yeni ideolojisi haline geldi. Korku toplumun her kesiminin iliklerine kadar işledi. Kuvvetler ayrılığı tamamen bitti, yerini 'tek otorite' aldı.

Uludere'de duvara toslama

Devlete ve derin devlete hâkim olan iktidar ilk kez Uludere'de duvara tosladı. Artık vesayet kalmadığı, suçlanacak kurum bırakılmadığı için 34 sivil vatandaşımızın uçaklarla bombalanması iktidarın elinde kaldı. Daha önce binbir türlü suçlamalarla topu başkalarına atabilen iktidar şimdi kucağındaki bombayla ne yapacağını bilemez halde. Çünkü artık kendisinden başka karar verecek hiçbir kurum yok.

Yargıya havale masalı

Uludere'den sonra iktidarın düştüğü duruma bir bakın. Biraz zaman kazanmak için yargıyı devreye soktular. Oysa iktidar ve devletin ilgili tüm birimleri baştan sona ne olup bittiğini biliyor. Bu nedenle yargıya havale sadece ve sadece süreci uzatmak ve kazanılan zamanda bahaneler bulmak anlamına gelir. Yargı bu olayda neyi çözecek, anlayan var mı? Sanki başta Genelkurmay, ne olduğunu hiç bilmiyor.

Bir türlü cevaplayamıyorlar

İşte bu nedenle iktidar Uludere ile ilgili hiçbir soruyu cevaplamıyor. Herkese cevap yetiştiren Başbakan BDP'nin 'O gece bombalama emrini siz mi verdiniz?' sorusuna bile cevap vermek için Hüseyin Çelik'i görevlendiriyor. Çelik Başbakan adına yalanlama yapıyor, ama herkesi ikna edip edemediği başlı başına bir sorun. İstihbaratın nereden geldiği ise 'devlet sırrı' gibi bir muamma. Devlet bunu da mı bilmiyor?

Amerika'nın tavrı

Uludere konusunda en ilginç tavır Amerika'dan geldi. Başbakan'ın bir yıl önce 'Acemi büyükelçi' diye alay ettiği ABD Büyükelçisi bu kez Başbakan'la alay eder gibi 'Biz Uludere'de hedef göstermedik, biz yokuz' diyor. MİT, Genelkurmay, polis ve Amerika istihbarat vermediğine göre o gece kim istihbarat verdi? İsrail mi? İşte derin devleti yönetmek böyle bir şey. Yakalandığınız an hapı yutarsınız.

Hepinize iyi haftalar dilerim.Galatasaray için sadece para önemli olmamalı

Can Ataklı - catakli@gazetevatan.com

Galatasaray'a bir sitemim var.

Başkan Ünal Aysal '25 milyon Galatasaraylı'nın 20 milyonu AKP'ye oy verdi' dediği için değil.

Zaten Başkan da herhalde yaptığı yanlışı anladı, düzeltmeye çalıştı sözlerini; pek olmadı ama, bunları neden söylediğini herkes biliyor. Amaç Galatarasay'ı iktidarın hışmından korumak; ne yapsın, çaresiz.

İleri demokrasiye geçtiğimiz için bu tür şeyler sorun oluyor ne yazık ki.

Sitemim, Galatasaray'ın şike ve 58'inci madde konusunda takındığı tavra.

Galatasaray sportif açıdan belki haklı kabul edilecek bir gerekçeyle 'Bizim adımız şikeye hiç bulaşmadı, şikeye bulaştığına kanaat getirilen takımlara cezası bir an önce verilsin' diyor.

Sporla ilgili arkadaşlara 'Galatasaray'ın tek kaygısı bu mu?' diye sordum.

'Bir yandan böyle. Ama...' dediler. 'Aması ne?' diye sordum tabii.

Galatasaray bu yıl şampiyon olacağına çok inanıyor. Eğer Federasyon şike yaptığına kanaat getirdiği kulüplere ceza vermezse, UEFA Türkiye'ye ağır bir ceza kesecek. Milli takım da Avrupa liglerinde top koşturacak takımlarımız da bir yere gidemeyecek. Bu durumda Galatasaray da Şampiyonlar Ligi'ne gidemeyeceği için çok büyük bir maddi kayıpla karşı karşıya kalacak.'

Şimdi düşünüyorum. Galatasaray bu yıl şampiyon olabilir mi? Tabii ki.

Ama şampiyonluğu nasıl

garantiler?

En yakın rakipleri küme düşürülür ya da puanları silinirse.

Peki böyle bir şampiyonluk Galatasaraylıları mutlu eder mi?

Galatasaraylılar rakiplerinin puanı silindiği için adeta otomatik olarak şampiyon olursa bu, koca kulüp için şerefli bir zafer olabilir mi?

Hiç sanmıyorum.

O halde 'Avrupa liglerinden gelecek gelir için, Fenerbahçe'nin takındığı tavra karşı çıkmak' ne anlama geliyor?

Fenerbahçe şike yapmıştır ya da yapmamıştır.

Durum Beşiktaş için de geçerli, adı geçen diğer takımlar için de.

Ama Fenerbahçe de, Beşiktaş da 'Suçlu olup olmadığımız kesinleşmeden, sırf bizi kurtarmak için yapılacak bir düzenlemeye razı gelemeyiz' diyorlar.

Hatta Beşiktaş Başkanı Yıldırım Demirören çıtayı daha da yükselterek 'Gerekirse birkaç yıl Avrupa liglerine gitmeyiz, ama hiç olmazsa onurumuzu kurtarırız' diye konuşuyor.

Bu nedenle Galatasaray'ın açıkça söylemese de Avrupa liglerinden gelecek geliri bahane ederek tüm futbol dünyasının onurunu kurtaracak karara karşı çıkmaması gerekir.

Fenerbahçesiz, Beşiktaşsız bir ligde şampiyon olmak Galatasaray için de bir şey ifade etmeyecektir.

*****


Lütfen bir cevap verin; Balbay ve Özkan neden hala hücrede?

Uzun tutuklulukmuş, suçlarını bile hâlâ bilmiyorlarmış, kanıt diye bir sürü düzmece belge iddinameye konmuş, hepsini bir kenara bırakıyorum.

Türkiye'de aklı, vicdanı, namusu; demokrasi ve hukuka inancı olan bir tek kişi çıkıp 'Mustafa Balbay ile Tuncay Öztan'ın neden 1061 gündür 8 metrekarelik hücrede tutulduklarını' mantıklı biçimde açıklayabilir mi?

Başbakan kendisini Ergenekon davasının savcısı olarak takdim etmişti. Öyleyse Savcı Bey'e soralım 'Bu iki tutuklu neden hücrede, üstelik 1061 gündür?'

Her şeye üzülen, üzüntüsünü seçim kampanyası gibi tutumlarla gidermeye çalışan, kartopu oynayan, yemek yapan, eski arabalara binen sayın Cumhurbaşkanı bu durumdan hicap duyuyor mu duymuyor mu?

Meclis Başkanı, sahip çıkması gereken bir milletvekilinin hücrede tutulmasından dolayı hiç utanç duyuyor mu?

CHP lideri kendi milletvekillerinin hâlâ tutuklu olmasını hatta yanına yaklaşılması mümkün olmayan azılı bir cani gibi hücreye atılmasını içine nasıl sindiriyor, neden en küçük bir girişimde bile bulunmuyor?

Ağızlarından demokrasiyi düşürmeyen; sözde hukuka, insan haklarına saygılı, yetmez amacı AKP yandaşları bu durumu ileri demokrasiyle nasıl bağdaştırıyor?

Mustafa Balbay ve Tuncay Özkan yıllardır hapiste tutulan iki gazeteci arkadaşımız. Ama onlar gibi daha niceleri, iktidarın intikam duygularının esiri olarak içerde.

Bu durum yüzünden hepimiz utanç içindeyiz.

Yediğimiz, içtiğimiz boğazımıza tıkanıp kalıyor, çünkü elimizden hiçbir şey gelmiyor.

Onlara yönelik karalama kampanyaları, ağızlarından salyalar akanların 'Ama onlar gazetecilikten girmediler ki' diye sırıtmaları zaten yüreğimizi dağlıyor.

Bari aklıselim sahibi biri çıksın da şu hücre olayını mantıklı biçimde anlatsın.

Ama Cezaevi Müdürü'nün dediği gibi 'Bunu onlar talep ettiler' gibi saçma sapan bir gerekçenin arkasına sığınmasın.

*****


82'deki yüzde 92

Cumartesi günü İzmir'deydim. Buca Belediyesi'nin düzenlediği Uğur Mumcu'yu anma toplantısındaki panelde Ümit Zileli ile birlikte konuştuk. Heyecanlı ve diri bir kalabalık vardı, gelecekle ilgili umutlarım arttı.

Öğle uçağı ile gittiğimiz için akşama kadar hayli zamanımız vardı. Yemek sırasında pek çok kişiyle sohbet etme olanağı bulduk.

Bir İzmirli, çok ilginç bir saptamada bulundu.

Dedi ki 'yapıldığı günden itibaren darbeye karşı çıktık. Askerlerin yaptığı anayasaya da hayır oyu verdik. Ama ne yazık ki halkın yüzde 92'si bu anayasayı hiç düşünmeden onayladı.'

Sonra biraz nefeslenip devam etti;

'Şimdi neye canım çok sıkılıyor biliyor musunuz? Bugün demokrat kesilenlerin neredeyse tamamı o tarihte askerin anayasasına evet oyu vermişti. Şimdi onlar demokratlık gösterileri yaparken bizlere darbeci, statükocu diye saldırıyorlar. Gerçekten içim daralıyor.'

İzmirli dostumuza çok hak verdik.

Günümüzde her şey karıştı. Eskinin darbe ve asker hayranları, 'Paşa sizinle çalışsaydık Türkiye'yi uçururduk' diyenler; şimdi göstermelik mahkemelerle güya darbelerle hesaplaplaşıyorlar. Halkımızın bir bölümü de buna inanıyor ya...

*****


Gelene gidene Başbakan karar veriyor

Birkaç gündür, alçak bir saldırı ile öldürülen Musa Anter'in yıllar sonra Türkiye'ye gelen oğlu Anter Anter'le ilgiliyiz.

Her olayı Türkiye aleyhine çevirmeye çalışan çevrelerin gözdesi haline gelen Anter Anter, hakkındaki yasak nedeniyle Türkiye'ye gelemiyordu.

Bir gün Başbakan'a mektup yazmış, hiç olmazsa babasının mezarı başında bir Fatiha okumak istediğini söylemiş. Başbakan buna çok üzülmüş. Hemen özel izin çıkmış, Anter Anter de memlekete gelip babasının mezarını ziyaret etmiş.

Anter 'Ben artık buradan gitmem' diyor çok haklı olarak.

Top yine Başbakan'a gitmiş, talimatlarını vermiş, şimdi Anter'in yasağının kaldırılması için çalışma başlamış.

Buraya kadar her şey çok insani ve mantıklı görünüyor değil mi?

Oysa değil.

Çünkü bu insani ve mantıklı gibi görünen olay, aynı zamanda Türkiye'de bir tür sivil diktatörlük olduğunun da kanıtı.

Vatandaşlıktan çıkarma da yeniden vatandaşlığa alınma da yasalarla yapılıyor.

Yani bunlar Başbakan'ın keyfine göre düzenlenmiyor.

Anter Anter mutlaka Türkiye'de yaşamalı, yıllar önce yapılan bir ayıptan kurtulmalıyız.

Ama bunun sanki Başbakan'ın himmetiyle yapılıyor gibi olması Türkiye'nin demokratik hukuk devleti olma özelliğine gölge düşürür.

Başbakanlar yasalar yoluyla halledilecek işleri sanki kendi inisiyatifleriyle yapılıyor gibi gösterip bundan demokrasi kahramanlığı çıkaramazlar.İstihbarat oyunlarında şehit olan Mehmetçik'in hesabını kim verecek?

Can Ataklı - catakli@gazetevatan.com


Sevgili okurlar; son yılların en önemli ve heyecanlı günlerini geçen hafta yaşadık. Ne aydınların itilip kakılıp hapse sokulması ne generallerin, kuvvet komutanlarının, genelkurmay başkanlarının tutuklanması ne de şiddetli terör eylemleri ülkede bu kadar ses çıkarmıştı.

Başkasının krizi

Bunun nedeni, 10 yıldır ilk kez iktidarın kendi yaratmadığı bir krizin içinde kalmasıydı. Bugüne kadar yaşanan bütün krizler, heyecanlı günler bu iktidar tarafından yaratılmıştı ve iktidar kendi yarattığı krizleri kontrol edebiliyordu. Bu kez hiç beklenmedik bir şey oldu.

İktidara yöneldi

Bu kez krizin hedefi direkt iktidar. Ama bu kriz de yine iktidarın daha önce fütursuzca kullandığı devlet ve yargı gücü nedeniyle çıktı. İktidar muhalefeti susturmak ve Türkiye'yi dönüştürmek için yaptığı tüm operasyonların oklarının kendisine dönmesinin şaşkınlığını yaşıyor.

MİT görüşmeleri

Olayın temelinde yatan MİT'in bizzat Başbakan'ın talimatıyla terör örgütü PKK'nın yöneticileriyle görüşmesi. Kamuoyu bu görüşmeleri toplantıların ses kayıtlarının medyaya sızdırılması sayesinde öğrendi. İktidar yandaş ve yalakaları sayesinde bu krizi o gün için atlattı.

Atlatılan kriz

Apo ve adamları ile yapılan toplantıların medyaya sızmasından sonra iktidar, yandaşları ve yalakaları 'devlet ülke güvenliği ve barış için herkesle görüşür' kampanyası başlattı. Saf ve samimi vatandaşlar bu beyin yıkama bombardımanının etkisiyle sesini çıkarmadı.

MİT görüşebilir mi?

Oysa 'MİT herkesle görüşür' tezi doğru değil. MİT bir istihbarat kuruluşudur ve ülke güvenliği için tehdit alanlarından bilgi almakla görevlidir. Bu nedenle karşı tarafın içine ajan yerleştirir, adam satın alır, kimi görüşmeler de yapar, ama bu en tepedekinin işi olamaz.

Müthiş özgüven

Erdoğan iktidarının en önemli özelliklerinden biri halktan aldığı oy desteğini fazla abartması, sayısal çoğunluğu her şey zannetmesi. İktidar bu nedenle yıkılamaz olduğuna, bunun yanı sıra her şeyi yapabileceğine inanıyor. Bu müthiş bir özgüvendir. Apo görüşmesi bunun ürünüdür.

Derin devlet operasyonu

MİT müsteşarının ve diğer üst düzey yöneticilerin terör liderleriyle buluşması, görüşmesi ve kuryelik yapması yasa dışıdır. Bu görüşmeler derin devlet operasyonudur. Deşifre olması halinde hesabının sorulması da çok normaldir. İktidar şimdi bunun şokunu yaşıyor.

Yakalanmasaydı

Eğer bu görüşmeler medyaya sızmasa ve gizli kalsa derin devlet operasyonu başarıya ulaşmış olacaktı. Oysa sızdı, yani başarısız oldu. O halde hesabı sorulacaktır. Çükü hem yasa dışıdır hem de içeriği kamuoyunu rahatsız edecek biçimdedir. Bundan kaçış yoktur.

Başka unsurlar

Buna karşı, MİT operasyonunun sadece PKK liderleriyle yapılan yasa dışı görüşmelerle kısıtlı olmadığı anlaşılıyor. Medyaya sızan bilgilere göre MİT'in KCK'yı kurdurduğu, içine adam yerleştirdiği ve bu ajanların provokatif eylemlerde yer aldığı da ileri sürülüyor.

Tam yasa dışılık

Eğer bu iddialar doğruysa, MİT'in sadece bir haberalma teşkilatı olmadığı çeşitli silahlı operasyonlara da katıldığı ortaya çıkmış oluyor. MİT'in böyle bir görevi yok. Yapmış olsa bile bunların deşifre olması sorumlulardan hesap sorulmasını gerektirir. Yasalarımız böyle emrediyor.

İktidarın âcizliği

Kendi yaratmadığı için, MİT krizi iktidarın kimyasını da bozdu. İfadeye çağrı anından itibaren paniğe kapılan iktidar hiç olmayacak hataları üst üste yaptı ve yapmaya da devam ediyor. Bu hatalar iktidarın geleceğini ciddi biçimde tehlikeye atıyor. İktidar artık çok zordadır.

Başbakan izni

İlk hata MİT Müsteşarı'nın ifadeye çağrılmasına rağmen gitmemesi ve mahkemeye itirazda bulunmasıdır. Müsteşar çağrıya uysa ve gitse muhtemelen yangın daha kaynağında kontrol altına alınacaktı. Savcıya gitmemek yargıya olan saygıyı da sarsmıştır.

Çankaya'ya çıkmak

İkinci büyük hata, Müsteşar'ın ifade çağrısını duyar duymaz soluğu Çankaya'da almasıdır. Bu ziyaret ve Cumhurbaşkanı'nın çok şefkatli davranışı yargıya direniş anlayışını devletin en tepesine taşımıştır. Bu da devlet anlayışına çok büyük bir darbe vurmuştur. Bedeli ağır olur.

Yasa tasarısı

Üçüncü büyük hata, MİT Müsteşarı'nı soruşturmadan kurtarmak için alelacele hazırlanan bir yasa tasarısını yıldırım hızıyla Meclis'e sunmaktır. Yarın görüşülecek ve muhtemelen kabul edilecek tek madde ile MİT Müsteşarı kurtarılacaktır ama devlet ağır hasar görecektir.

Tüy dikmek

Hatalara tüy diken son gelişme ise iktidarın daha fazla dayanamayıp savcıyı görevden almasıdır. Böylelikle iktidar hiç çekinmeden yasal bir soruşturmadan kaçmanın yolunu devlet gücünü kullanarak bulmuştur. İktidar şimdilik kurtulmuştur belki ama macun tüpten çıkmıştır.

Bumerang etkisi

Bütün bu yaşadıklarımız, son 5-6 yılda iktidarın muhalefeti sindirerek yaptığı Türkiye'yi dönüştürme planının bir bumerang gibi dönüp dolaşıp kendini vurmasıdır. İktidar 'güç zehirlenmesinin' kendisine verdiği aşırı güvenle yargıyı ele geçirmenin faturası ile karşı karşıyadır.

En önemli nokta

Tüm bunların ötesinde şimdi en önemli noktaya gelmek istiyorum. Görevden alınan savcının hazırladığı raporda sadece Başbakan talimatıyla yapılan teröristlerle görüşmelerinin yer almadığı belirtiliyor. MİT'in KCK için yaptığı provokatif eylemlerin önemli yer tuttuğu anlaşılıyor. 

Kurtulmak kolay değil

MİT ajanlarının da katıldığı öne sürülen bu provokatif eylemlerde çok sayıda Mehmetçik'in şehit olduğu, pek çok kişinin öldüğü, yaralandığı ve ağır maddi hasarlara yol açıldığı anlaşılıyor. İşte bunun affı olamayacağı gibi işin sorumlularının bundan kurtulması da mümkün değildir.

Gerçekler ortaya çıkacak

Demokratik bir ülkede hiçbir şey gizli kalmaz. Şu anda iddia olarak yansıtılan bu noktalar yakın bir gelecekte mutlaka ortaya çıkacaktır. Kişiye özel yasa çıkarmak, savcıyı görevden almak, medyaya baskı uygulamak iktidara bir süre için nefes aldırsa bile çare olmayacaktır.

Erdoğan'ın sağlığı

Bu arada Başbakan'ın sağlık durumunu tüm bu gelişmelerin dışında tutamayız. Şu anda elimdeki bilgiler yetersiz olduğu için sağlık durumunun konuyla ilgisi üzerine yorumlarımı yazamıyorum. Ancak önümüzdeki günlerde bu konunun çok konuşulacağını sanıyorum.

Yine aynı hata

Konu Başbakan'ın sağlığına gelmişken bir eleştirimi daha belirtmek istiyorum. Başbakan ikinci kez ameliyat oldu. Bu yine kamuoyundan saklanmak istendi. 16 saat fısıltı gazetesi çalıştı. İktidarın bir mantığı vardır elbette, ama hata yapıldığını söylemeliyim.

Açıklamalar yetersiz

İktidar kanadı, halkı 'nasıl olsa ne söylesek inanıyor' mantığı ile yanıltmaya çalışıyor. İlk ameliyattan sonra 'Başbakan çok iyi, her şey bitti' açıklaması yapılmıştı. İkinci ameliyattan sonra ise 'Bu zaten birinci ameliyattan sonra gerekliydi' dendi. Peki üçüncü olursa ne denecek?

Halkın rahatlaması

Başbakan'a geçirdiği ikinci ameliyat için de geçmiş olsun dileklerimi iletiyorum. Ama sağlık durumunu saklamak ya da kamuouna yanlış bilgiler aktarmak bir sonuç getirmez. Tam aksine halkın zihnine kuşku düşmesine ve fısıltı gazetesinde yayılan söylentilere inanılmasına yarar.

Hepinize iyi haftalar dilerim...Perinçek Ergenekon'dan beraat etse bile yaptığı savunma yüzünden 16 yıl yatacak

Can Ataklı - catakli@gazetevatan.com

Hukuk açısından çok garip bir durumla karşı karşıyayız. Ergenekon davası nedeniyle yıllar önce tutuklanan Doğu Perinçek, bu dava nedeniyle henüz bir hüküm giymedi ama yaptığı savunmalar nedeniyle 16 yıl hapse mahkûm edildi.

Kısacası, Perinçek yaptığı savunmayla belki Ergenekon davasından beraat edebilir ama yine de 16 yıl hapis yatacak.

İş bununla da bitmiyor. Perinçek hakkında savunmalarında sarfettiği sözler nedeniyle açılan 5 davaya da devam ediliyor. Şu ana kadar karara bağlanan davalarda verilen cezalar 16 yıl, üzerine bir o kadar daha eklenebilir.

Başka bir ülkenin hukukunda bu var mıdır, bilemem, ama garipliğe bakın ki, yıllardır Perinçek'in 'terör örgütü üyeliği konusunda karar verip bir hükme varamayan' mahkemeler savunmalarda işlenen suçlar konusunda çok hızlı davranabiliyor.

Peki bir savunmada söylenen sözler suç oluşturur mu? Bunun için dava açılabilir mi? Mahkûmiyet verilebilir mi?

Demek ki oluyormuş.

12 Mart ve 12 Eylül darbe dönemlerini hatırlıyorum.

Örneğin Dev- Genç davası sanıkları öyle savunmalar yapmışlardı, ortaya öyle ideolojik gerekçeler koymuşlardı ki, bunlar çoğu kez haklarında dava açılmasına neden olan ideolojik suçlamaların bile çok üzerine çıkıyordu.

Dev- Genç savunması daha sonra kitap haline getirilmiş ve 'sol ideolojinin' temel kaynaklarından biri bile olmuştu.

Savunma hakkı kutsal olduğuna göre, suçlanan kişinin suçsuzluğunu kanıtlamak için mahkeme önünde her şeyi söyleyebilmesi gerekir.

Ayrıca ana dava devam ederken savunmada söylenen sözler hakkında dava açılması ve bunların çok hızlı biçimde sonuca ulaştırılması da bana pek adil gelmiyor.

Elbette mahkemeler, Perinçek'in savunma yaparken pek çok kişiye hakaret ettiğini varsayabilir, ki zaten açılan davaların hepsi Perinçek'in savunması sırasında Başbakan'a, Cumhurbaşkanı'na, devletin manevi şahsiyetine yönelik hakaret ettiği gerekçesini taşıyor, bu aynı aynı zamanda sanıkların savunma hakkını da elinden almakla eş değerlidir.

Devleti ilgilendiren bir davada sanık kişi savunmasında mutlaka devletten ve devletin yöneticilerinden de söz edecek, hele işin bir de ideolojik tarafı varsa bunu da ortaya koyacaktır.

İşte bu andan itibaren neyin hakaret olduğuna karar vermek çok zordur, yargıçlar ancak kendi kanaatlerini ortaya koyarak bir sonuca varabilir.

Bu da savunma yapacak herkesi tedirgin eder, korkuya iter, savunmaları zayıflatır.

Ama en önemlisi, bir itham karşısında olan kişi, içinde hakaret bile olsa eğer yaptığı savunma ile beraat ederse ne olacağıdır. Düşünsenize, suçlanıyorsunuz, ama bir suçunuz yok, bunu kanıtlamak kendinizi savunurken, bilerek bilmeyerek bir suç işliyorsunuz ve bu yüzden belki de asıl suçlandığınız konuda alacağınızın çok üzerinde bir ceza alıyorsunuz.

Buna adalet denilebilir mi?

*****


28 Şubat ve 27 Nisan'a da sıra gelecekmiş

Bayılıyorum iktidar sözcülerinin herkesi aptal yerine koyan çifte standartlarına.

Hüseyin Çelik yine çıktı konuştu. Nasıl demokrat, nasıl hukuka bağlı?

'Ergenekon'u biz mi başlattık' diyor. Mahkemeler, incelemiş, soruşturmuş ve dava açmaya karar vermişler.

'İlker Başbuğ'un tutuklanması da' tamamen yargının tasarrufu. Savcılar oturmuşlar, bakmışlar, karar vermişler dava açmışlar, mahkeme de bunları ciddi bulmuş ve eski genelkurmay başkanını tutuklamış.

Balyoz da öyle, Odatv de öyle. Aklınıza ne gelirse artık, şike de öyle.

Hüseyin Çelik iktidar adına 'Biz nasıl müdahale edeceğiz ki?' diye soruyor en masum ifadesini takınarak.

Ama sonra kendisini tutamıyor, '28 Şubat'tın da 27 Nisan'ın da hesabı sorulacaktır' deyiveriyor.

Peki nasıl oluyor bu? Hani açılan davalarla hiç ilgileri yoktu, davaların açılacağından haberleri yoktu? Hani savcılar kendiliklerinden inceleyip soruşturma açıyorlardı?

Savcılar 28 Şubat ve 27 Nisan'ı soruşturuyor mu zaten, yoksa Çelik'in bu konuşması 'Tamamdır, artık açın bu davaları' anlamına mı geliyor?

*****


Kaldırın bütün milli bayramları, rahat edin

Aslında işi kolay yoldan da halledebilirler. Kaldırsınlar bütün milli bayramları, Cumhuriyet'in temel taşları olan tarihleri bir iki demeçle 'hatırlama gününe' çevirsinler olsun bitsin.

Böyle garip gerekçelerle, halkın bir bölümünü de sanki mantıklı gibi gelen açıklamalarla oyalamayı da bıraksınlar.

'Yok artık 19 Mayıs'mış, 23 Nisan'mış' desinler. Herkes rahatlasın.

19 Mayıs törenlerini 'havalar soğuk oluyor, çocuklar üşüyor, hem derslerinden de kalıyorlar' gibi gerekçelerle iptal etmek halkı kandırmaktan başka bir şey değildir.

Asıl amaç Cumhuriyet'in değerleri ve devrimleriyle hesaplaşmak. Yargı bitti, ordu sindi, medya kontrol altında, iş dünyası el pençe divan, bürokrasi zaten emir eri, daha ne korkarlar, çekinirler ki?

Zaten 'Yeni Türkiye' adı altında darbe dönemlerini gölgede bırakacak bir tür sıkıyönetim altında yaşıyoruz, milli değerler ayaklar altında, Atatürk adından söz etmeye kalkmak aşağılanmanın temel dayanağı olmuş, bari milleti oyalamasınlar.

'Bitirdik artık Atatürk'ün kurduğu cumhuriyeti' desinler olsun bitsin.

Hiç olmazsa milli günlerin örselenmesini abuk sabuk savlarla televizyon ekranlarında 'çok iyi bir şeymiş' gibi gösterenlerin saçmalığından kurtuluruz.

*****


Dokunulmazlık kalktı mı?

Polis Leyla Zana'nın da zaman zaman kullandığı bir evi basmış, söylentiye göre kapı kırılmış, resmi açıklamaya göre çilingir marifetiyle açılmış, içerde arama yapılmış.

Evdeki bilgisayarlara, bazı dokümanlara ve telefonlara el konulmuş.

Peki nerede kaldı milletvekili dokunulmazlığı?

Cumhuriyet savcılığı 'O evde Leyla Zana oturmuyor, sahibi başka biri, bu nedenle arandı' diyor. Leyla Zana ise evi kiraladığını, kendisinin kaldığını söylüyor.

Haberin duyulmasından sonra yapılan tartışmaları izledim. Hayretler içinde kaldım. Israrla, Cumhuriyet savcılığının 'O ev başkasının' açıklamasına sarılarak operasyonu haklı göstermeye çalışanlar vardı.

Hukuk ya herkes için geçerlidir ya da hiç yoktur.

Türkiye'de birileri galiba hukukun olmadığını kanıtlamak için yarış halinde.

Leyla Zana'yı, izlediği siyaset, ideolojisi, rahatsız ve tahrik edici konuşmaları nedeniyle beğenmeyebilirsiniz, ama unutulmamalı ki Leyla Zana bir milletvekilidir, milletvekilleri için geçerli kuralları aynen işletmek zorundasınızdır.Aptal yerine konmanın bu kadarı da olmaz

Can Ataklı - catakli@gazetevatan.com



Milli Eğitim Bakanı, üyesi olmadığı halde Milli Güvenlik Kurulu toplantısına çağrılıyor. Bakan içerİde 1.5 saat kalıyor.

Çıktıktan bir saat sonra eğitimde uygulanmak istenen 4+4+4 sistemi ile ilgili bir değişiklik açıklıyor.

Akla doğal olarak 'Milli

Eğitim'de yapılmak istenen değişiklik MGK'da değiştirildi' fikri geliyor.

Parantez açayım; Milli Güvenlik Kurulu kavramına oldum olası karşı çıktım. Herkesin askere yaranmak için adeta yarıştığı dönemlerde ve özellikle 28 Şubat'ta bu kurulun garabetini anlatan yazılar yazdım.

Medyanın ve hatta siyasetçilerin 'Konu Milli Güvenlik Kurulu'na götürülüyor' türü söylemlerini eleştirerek 'Ne demek bu? Yani Milli Güvenlik Kurulu askerlerin seçilmiş sivil otoriteyi denetlediği bir organ mıdır ki, konu MGK'ya götürülüyor diyorsunuz' diye sordum.

Her Milli Güvenlik Kurulu toplantısının 'kritik' başlığı ile verilmesine karşı çıkarak 'Aylık toplantı olmaz, hükümet ne zaman gerek görürse güvenlikle ilgili birimleri çağırır; görüş alır, talimat verir' diye yazdım.

Bugünkü iktidar ise sözde demokrasi adına Milli Güvenlik Kurulu'nun oturma üzenini değiştirmekle yetindi sadece, gerisi aynen duruyor.

Konumuza dönelim; zaten garabet olan Milli Güvenlik Kurulu'na üye olmayan bir bakanın çağrılması, o bakanlıkla ilgili bir iş için olabilir. Tam bu sırada 4+4+4 gibi karşı devrim niteliğinde bir düzenlemenin yapılmak istenmesi akla 'askerin buna tepkisi' olduğunu getirir. Nitekim Bakan'ın toplantıdan hemen sonra tamamında olmasa bile bir bölümünde geri adım atması da bu görüşü kuvvetlendirir.

Dün konuyu yazdım. Askerin MGK'da etkisinin pek kalmadığını ama iktidarın 'Çok üzerlerine vardık, biraz gazlarını alalım, bir istediklerini de yapmış gibi olalım' diye düşünmüş olabileceklerini de ekledim.

Ancak önce Cumhurbaşkanı 'Milli Eğitim Bakanı'nın çağrılacağı önceden kararlaştırılmıştı, 4+4+4 hiç görüşülmedi' açıklaması yaptı. İnandırıcı değil ama inanmaktan başka çare yok.

Buna karşı Milli Eğitim Bakanı, hepimizi aptal yerine koyan inanılmaz bir açıklama yaptı. Milli Eğitim Bakanı yasa teklifinde bazı yanlışlar olduğunu, bunu Başbakan'a söylemek istediğini belirterek diyor ki ' Başbakan sağlık nedeniyle epeydir Ankara'dan uzaktı, kendisiyle bu konuyu yüz yüze görüşme imkânımız olmamıştı. Başbakanımız'la ancak MGK'nın toplandığı gün yüz yüze konuşabildik.'

Pes yani. Bu sözler herkesi aptal yerine koymuyor mu?

Bir bakanla bir başbakanın konuşacağı tek yer MGK'mıdır?

Evet Başbakan rahatsızdı, evinde dinleniyordu, ama çalışıyordu da. Birçok kişiyi kabul ediyordu. Bakan evine gidebilirdi. Haydi olmadı Ankara'ya döndüğünde konuta da gidebilirdi.

Ama o ne yapmış, görüşme imkânını sadece orada bulduğu için MGK toplantısına katılmış. Ve işe bakın ki Başbakan'ı ikna ederek bir yanlıştan döndürmüş.

Vallahi çok ayıp. Hepimizi bu kadar aptal yerine koymaya kimsenin hakkı yok.

*****


Amerika'da evde eğitim nasıl yapılıyor?

İktidar zorunlu eğitimi 12 yıla çıkarıyormuş gibi yapıyor ama, şimdilik vazgeçilen 'evde özel eğitim' programı ile kızları okuldan uzaklaştırmayı amaçlıyordu.

İktidar sözcüleri 'evde eğitimin' gelişmiş ülkelerde yaygın olduğunu, çok iyi sonuçlar alındığını söyleyerek savunuyorlar.

Gelişmiş ülkelerde bazı iyi sonuçlar alınmış olabilir, ama kültür ve eğitim düzeyi düşük, hele dinsel bazı baskılar nedeniyle kızlarını okula göndermek istemeyen ailelerde, bu konunun çok istismar edileceğini söylemek yanlış olmaz.

Gelişmiş ülkelerde, örneğin Amerika'da evde eğitim var ama yüzde 1 oranında bile değil. Buna rağmen çok katı kuralları var.

Liberal Demokrat Parti Genel Başkanı Cem Toker, bir bilgi notu göndererek, bizzat incelediği 'Amerika'da evde eğitim'in nasıl olduğunu anlatmış. Okuyalım: 'Amerika'daki 'evde eğitim' uygulamasını 4+4+4 garabetine örnek göstermek şark kurnazlığıdır ve uygulamanın sadece başlığını dile getirmek kamuoyunu yanıltmak amaçlıdır. Ademimerkeziyetçi bir sistemle yönetilen ABD'de eğitim konusu tamamen eyaletlere bırakılmıştır. Federal devlet asgari şartlar koyarak eğitimi sadece fonlar. Doğrudur, 50 eyaletin tamamında ailelere çocuklarını evde eğitme hakkı tanınmıştır. Bazı eyaletlerde çocuğunu evinde eğitmek isteyen anne babanın ikisinin de lise, bazılarında üniversite mezunu olma şartı vardır. En katı kurallarla bu uygulamayı sürdüren eyalet New York ve Massachussetts'tir. Kurallardan bazıları şunlardır: Aile, ilk ve orta okul yaşındaki çocuğuna her okul yılı 180 gün ve 900 saat, lise yaşındaki çocuğuna 990 saat ders verdiğini veya ders aldırdığını devlete kanıtlamak zorundadır. Bu zorunlu dersler arasında, başta vatanseverlik, yurttaşlık olmak üzere matematik, İngilizce, tarih, coğrafya, sağlık bilgisi ve trafik kuralları bulunmaktadır. Aile, çocuğuna evde vereceği ders programını Eyalet Eğitim Bakanlığına onaylatmalıdır. Aile belli aralıklarla, çocuğa niteliklerini devletin belirlediği eğitmenler tarafından verilecek sınav sonuçlarını devlete iletmek zorundadır. Kural ve denetleme listesi daha çok detaylıdır. Evet Amerika'daki 'evde eğitim' böyle. Türkiye'de bunun değil, biraz benzerinin uygulanması mümkün mü?'

*****


Meslek lisesi öğrencilerinin yemekleri kesilmiş

Meslek lisesi öğrencisi bir okurumdan ilginç bir mesaj aldım. Size de iletiyorum, umarım ilgililer de okur ve gereğini yapar. Şöyle diyor okurum:

'Sayın Can Ataklı; Belki yazdığım konudan haberiniz yoktur. Medyada da yer aldığını hiç görmedim.

Meslek liseli öğrenciler öğrenim gördükleri branşlarla ilgili olarak haftanın üç günü iş yerlerinde staj (yerinde eğitim) görmektedirler.

On yıllardır yapılan bu uygulamada öğrenciler asgari ücretin belli bir bölümü kadar maaş da almaktadırlar.

Bu seneye kadar çalıştıkları kurumda öğle yemeği de yemekteydiler. Ne olduysa bu sene başında çocuklara öğle yemeği verilmeyeceği emirlendi. Üç beş öğrencisine öğle yemeği yediremeyen bir anlayışın tabletlerle, akıllı tahtalarla öğrencilerine önem veriyor gibi görünmesini takdirlerinize bırakıyorum. Saygılar.'

NOT: Özel kuruluşlarda durumun ne olduğunu çok iyi bilmiyorum. Ama kamu kurumlarında staj yapan öğrencilerin durumu bu.

*****


Tek amaç imam hatiplerin orta kısmını açmak

Milli Eğitim'de 4+4+4 sistemine geçilmek istenmesinin tek amacının imam hatip liselerinin orta kısmını açmak olduğu anlaşıldı artık. 'Kızları okuldan uzaklaştırmak' isteğinden vazgeçen iktidar milletvekilleri 'Bundan vazgeçtik ama imam hatiplerin orta kısmının açılması yerinde duruyor' diyerek attıkları geri adımı savunuyor. Teklif veren sözcüler söze 'meslek liselerinin ve meslek eğitiminin önünü açıyoruz' diye başlıyorlar ama sıra imam hatibe gelince bunların birer meslek lisesi olarak görülmediğini de itiraf etmekten çekinmiyorlar. Daha önce de yazdığım gibi imam hatipler Türkiye'nin 'din adamı ihtiyacını karşılamak' için değil, (Sünni-Hanefi) dindar bir nesil yetiştirmek için kullanılacak. İktidar bu nedenle 'Halkımız çocuklarının dini eğitim de alarak normal eğitimlerini yapmalarını istiyor, halkın iradesi buysa uyacağız' bahanesinin arkasına sığınıyor.

*****


Almanya'da bir savcı Cumhurbaşkanı'nı koltuğundan edebiliyor. Çünkü orada kulun değil, hukukun üstünlüğü var. (Gani Yıldız)28 Şubat askeri değil ekonomik operasyondu

Can Ataklı - catakli@gazetevatan.com

Bugün 28 Şubat. 15 yıl önce bugün yapılan bir Milli Güvenlik Kurulu toplantısında alınan kararlarla anılan bir sürece bu ismi takmıştık. 28 Şubat süreci 15 yıl geçmesine rağmen hâlâ şiddetle tartışılıyor.

- YANLIŞ TARTIŞMA: Ancak özellikle bugünün dinci egemenleri 28 Şubat'ı işlerine geldiği gibi anlatıyorlar. Kendilerine aydın diyen maskeliler ise geçmişin hıncını çıkarmaya çalışıyor. Size çok farklı bir 28 Şubat anlatmak istiyorum.

- KİM YAPTI: 28 Şubat bir askeri darbe gibi algılanıyor bugün. Gerçi o gün de bu yönde görüşler hâkimdi ama, 28 Şubat askeri bir operasyondan ziyade, büyük sermayenin ekonomik çatışmasıdır.

- MERKEZ SAĞ: Özal'ın ölümünden sonra bütün taşlar yerinden oynamıştı. Demirel'in Çankaya'ya çıkması ile Tansu Çiller adeta yaratılmıştı. Merkez sağ-sol koalisyonu iktidardaydı.

- GÜMRÜK BİRLİĞİ: Dönemin iktidar ortağı SHP (sonra CHP oldu) gönülden olmasa da Çiller'li DYP'nin AB hayaline destek veriyordu. Gümrük Birliği'ne bu dönemde girmiştik.

- SERMAYE RAHATSIZ: O günün büyük sermayesi AB hedefinden rahatsızdı. Çünkü henüz Avrupa ile rekabet edebilecek düzeye ulaşmadığına inanıyordu. Buna şiddetle karşı çıkıyordu.

- REKABET BAHANE: Avrupa ile rekabet edememe gerekçesi görünüşte doğruydu ama büyük sermaye devletten iş almaya alışık olduğundan aslında uluslararası rekabetten kaçıyordu.

- 95 SEÇİMLERİ: Gümrük Birliği'ne girdikten hemen sonra gidilen seçimlerde iki merkez sağ parti DYP ve ANAP'ın başa baş çıkması, ama dinci Refah'ın birinci olması endişe yaratmıştı.

- DYP-ANAP: Bu endişe Çiller'li DYP ile Yılmaz'lı ANAP'ın koalisyon kurması ile bir parça giderildi. Ancak Mesut Yılmaz bu koalisyonu fazla sürdüremedi.

- SERMAYE KARŞIYDI: Çünkü büyük sermaye hâlâ AB hedefindeki Çiller'den rahatsızdı. Çiller ise koalisyonu AB'ye girmek için zorluyordu. Sonunda Yılmaz hükümeti bozdu.

- REFAHYOL: Koalisyon bozulunca AB'ye 'batıl' diyen Refah'ın ANAP'la koalisyon kurması gündeme geldi. Asker ise endişeliydi. ANAP kontrolü ele alamayabilirdi.

- İRTİCA GELİR: Yılmaz'lı bir Refah koalisyonu AB hedefini bir kenara bırakırdı ama ANAP içindeki dinci unsurlarla birleşecek Refah Partisi ülkeye irtica getirebilirdi.

- ÇİLLER'E DESTEK: Tam Yılmaz Erbakan'la koalisyon kuracakken, askerler Çiller'i cesaretlendirerek 'Hükümette siz olun, Yılmaz'a güvenmiyoruz' mesajı ilettiler. Şöyle oldu:

- ULUDAĞ ZİRVESİ: O tarihteki Genelkurmay Başkanı Karadayı Uludağ'da tatil yapıyordu. Çiller de Uludağ'a gitti. Temsilci olarak Yalım Erez'i Karadayı'ya gönderdi.

- RAHAT EDİN: Karadayı Erez'e 'Hükümette siz olun, ekonomi ve dışişlerini mutlaka siz alın. Biz Refah'a baskı yapabiliriz, ama Tansu Çiller sakın alınmasın' dedi.

- YENİ HÜKÜMET: Askerler ve büyük sermaye Refah'ın AB yolunu törpüleyeceğine inanıyordu. Bu nedenle REFAHYOL'un kurulmasına hiç ses etmediler.

- BEKLENMEYEN: Aslında hükümetin Çiller Başkanlığı'nda kurulacağı sanılıyordu. Ama iki parti dönüşümlü başbakanlıkta anlaştı. İlk başbakan Erbakan olacaktı.

- RAHATSIZLIK: Erbakan İslam dünyasında etkili olmak isterken Çiller'in AB hayaline de karşı çıkmadı. Çiller AB çalışmalarını sürdürdü. Asker ve sermaye rahatsız oldu.

- SUSURLUK KAZASI: Hükümetin dönüm noktası Susurluk kazasıdır. Aynı gün mini yerel seçimler yapılmış ve DYP büyük başarı kazanmıştı. Seçim bir anda arka plana düştü.

- BAHANE BULUNDU: Avrupa Birliği karşıtı sermaye ve güdümündeki medya Susurluk'u bahane ederek iktidara yüklenmeye başladı. 'Bir dakika karanlık' eylemleri başladı.

- İRTİCAYA DÖNÜŞTÜ: Avrupa Birliği'ne açıkça karşı çıkamayanlar Sincan'ı, Başbakanlık'taki iftarı bahane ederek eylemi bir anda irtica karşıtı eyleme çevirdiler.

- ASKER DEVREDE: Medyanın ve büyük sermayenin dayanak noktası yoktu, bu nedenle asker devreye sokuldu. Medya asker üzerinden iktidara vurmaya başladı.

- ASKER PİYONDU: 28 Şubat'ın asker eylemi olduğu söylense de, askerler aslında o dönemin piyonlarıydı. Medya askeri kullanıyordu, asker de ses etmiyordu.

- DÜZMECE HABERLER: O dönemde medya pek çok düzmece habere imza attı. Her haberde asker kişilere atıf yapılıyordu, çoğundan askerin haberi bile yoktu. Ama...

- HOŞLARINA GİTTİ: İktidardan doğal olarak rahatsız olan asker ise çok gündemde olmaktan hoşnuttu. Darbe dönemlerindeki gibi herkes askerin etrafında adeta pervane olmuştu.

- NELER OLUYORDU: Oysa bu sırada büyük sermaye de medya da sistem üzerinde egemenlik kurmuştu. Bankalar leblebi gibi satılıyor, yolsuzluklara arşıâlâya ulaşıyordu.

- HÜKÜMET YIKILIYOR: Sonunda DYP'ye operasyon yapıldı, bakanlar milletvekilleri tehdit ve şantajlarla birer birer istifa ettirildi. Hükümet ayıplı biçimde düşürüldü.

- AB DURDURULDU: Cumhurbaşkanı Demirel Çiller'i kandırarak başbakanlığa Mesut Yılmaz'ı getirdi. Yılmaz AB karşıtı partilerden alelacele bir hükümet kurdu.

- YÜRÜMEDİ: Ancak Yılmaz hükümeti derme çatma olduğu için yürümedi. Ülke 1999'da tekrar seçime gitti. ANAP ve DYP iyice eridi, DSP- MHP ise güçlendi.

- YENİ HÜKÜMET: Refah'ın yerine kurulan Fazilet geriletilmişti. Ecevit Fazilet ve DYP dışındaki partilerle dörtlü koalisyon kurdu. AB ile ilgili çalışmalar durma noktasına geldi.

- AB'DEN KOPUŞ: Ecevit hükümetinin en büyük başarısı(!) 1999'da AB ile ipleri tamamen koparmak oldu. Lüksemburg toplantısında Türkiye AB'den vazgeçtiğini açıkladı.

- GLOBAL EKONOMİ: Oysa aynı dönemde dünya artık Global Ekonomi'nin hâkimiyetine girmişti. Türkiye'nin bundan kaçması da mümkün değildi. Üstelik Orta Doğu değişecekti.

- YENİ DÜZEN: Türkiye'de AB karşıtları asker üzerinden oyun oynarken, Amerika Orta Doğu'da yeni bir düzen kurmaya kararlıydı. Türkiye'deki kadrolar ise yetersizdi.

- ILIMLI İSLAM: Amerika Orta Doğu'ya demokrasi getirmek bahanesiyle eyleme başlarken Türkiye'ye de rol biçilmişti. Türkiye bölge hâkimiyeti için daha İslamcı görünecekti.

- İSİM BELİRLENİYOR: Mevcut kadroların bunu yapması mümkün değildi. İşte AKP fikri bu dönemde ortaya çıktı. İslami özelliğini öne çıkaran bir isim aranmaya başlandı.

- ERDOĞAN: Bulunan isim Erdoğan'dı. Genç, mücadeleci, belediye başkanlığı yapmış, hapse girmiş Erdoğan için Amerika'da yoğun bir kulis yapıldı. Sonunda parti kuruldu.

- AKP KAZANIYOR: Türkiye 2002 seçimlerine bu ortamda gitti. Halk yolsuzluklardan bıkmıştı. AKP yenilikçi olarak ortaya çıkmıştı, Erbakan tehlikesi de artık yoktu.

- TEKRAR AB: Yeni dünya düzeni nedeniyle AB karşıtlığından artık vazgeçen büyük sermaye ve medya yeni iktidara büyük destek verdi. AKP bunu fırsat bilip AB hedefine sarıldı.

- GERİSİ MALUM: Bundan sonrasını zaten defalarca yazdım. AKP büyük sermaye ile işbirliğini AB hedefinde buldu. Türkiye yeni ekonomik düzenle büyümeye başladı.

- SONUÇ: Evet 28 Şubat'ta askerler vardı. Ama asıl büyük oyuncular sivillerdi. AB'yi engelleyerek zaman kazandılar ve yeniden organize oldular. Uyum sağladılar.

- MERKEZ BİTTİ: Ancak kapitalizmin temsilcisi merkez sağ bu arada yok olup gitti. Yerine yine sağda ama daha dinci bir iktidar kuruldu. Çok güçlendi. Dönüşüm başlattı.

- DEĞİŞİMİ OKUMAK: 28 Şubat sayesinde AKP yaratıldı. AKP değişimi iyi okudu ve sisteme hâkim oldu. Ama şimdi dünya yeni bir değişimin eşiğinde. AKP ise statükocu oldu.

- DEĞİŞİMİ OKUYAMAMAK: Şimdi değişimi okuyamama sırası AKP'de. Çok güçlendiklerine inanıyorlar. Ama dünya yeniden değişiyor. Bazı gelişmelerin kaynağı budur.AKP'nin işine gelmezse Özel Yetkili Savcılık kaldırılabilir

Can Ataklı - catakli@gazetevatan.com

Özel Yetkili Savcılık uzun bir süredir tartışılıyor. Çünkü Özel Yetkili Savcılık kurumu, heyette askeri hâkim ve savcılar da olduğu için demokrasiye aykırı bulunan Devlet Güvenlik Mahkemeleri'nin yerine kurulmuştu.

Aslında değişen bir şey yoktu, tek fark, artık askeri savcı ve hâkimlerin bulunmamasıydı.

Bu yasanın çıkmasında askerin de önemli katkısı olduğunu unutmamak gerek. Askerler özellikle terörle ilgili suçlarda normal mahkemelerin görev yapamayacaklarını ileri sürerek 'devleti korumak için' başka ülkelerde olduğu gibi Türkiye'de de önlemler alınmasını istemişti.

AKP askerin bu talebinden rahatsız olsa da fazla karşı çıkamadı, DGM'ler yerine Özel Yetkili Savcılık getirildi, ne gariptir ki, yeni sistem öncelikle bunun için ısrarlı olan askeri vurdu.

Çünkü AKP önce aleyhine olabilir diye düşündüğü ve açıkça endişe ettiği Özel Yetkili Savcılık konusunu zaman içinde çok iyi değerlendirdi, kendine tehdit olarak gördüğü kişi ve kurumların üzerine bu savcılarla gitti.

Dikkatli okurlar hatırlayacaktır, Ergenekon soruşturmasının başladığı dönemde yandaşlar 'Hukuka saygılı olun, bu yasaları siz çıkarmamış mıydınız?' sözünü koro halinde ve hatta biraz da alaylı biçimde söylüyordu.

İktidar Özel Yetkili Savcılık kurumunu tepe tepe kullandı. Kimi beğenmiyorsa, kimden korku ve endişesi varsa yargıyı üzerlerine saldı; ne aydın, ne gazeteci, ne işçi, ne general, ne kozmik oda kaldı.

Üstelik insanlar eziyet çekse de, adaletsizlik, korku ve dehşet ortamı yaratılsa da, sonuçta her şey yasalara uygun olduğu için kimsenin ağzını açacak hali de yoktu.

Böylelikle eleştiriler ister istemez 'uzun tutukluluk süreleriyle' sınırlı kalmaya mahkûm oldu.

Şimdi durum değişti. İktidar ilk kez muhalif, tehdit ya da düşman gördüğü kesimlere karşı kullandığı Özel Yetkili Savcılık ile karşı karşıya geldi.

MİT soruşturması iktidarı şoke etti. Silahın kendilerine dönme olasılığı da belirmişti.

Önlem çok hızlı alındı. MİT yasası değiştirilirken, aslında asıl hedef Özel Yetkili Savcılardı. 'Ayağınızı denk alın' mesajı verildi.

Ancak savcılara ne kadar gözdağı verilirse verilsin, Özel Yetkili Savcıların bir süre sonra yine iktidara yönelmeyecekleri garanti değil. O halde en etkili çare Özel Yetkili Savcılığın kaldırılmasıdır.

Nitekim Başbakan evinden AKP'li gençlere yaptığı konuşmada çok çarpıcı sözler söyledi geçen pazar günü.

Dedi ki 'Önümüze 367 engeli çıkarıldı, aştık. Anayasa'yı değiştirip, Cumhurbaşkanı'nın halkın seçtiği bir sistem getirdik. 27 Nisan muhtırası verildi. 28 Nisan'da sivil muhtıra ile yanıtını verdik. Partimiz hakkında kapatma davası açıldı, kapattırmadık. HSYK krizi çıkarıldı, HSYK'yı değiştiren Anayasa değişikliği gerçekleştirdik. Şimdiye kadar önümüze çıkarılan engelleri tersine çevirdik. Hiçbirine boyun eğmedik.'

Başbakan açıkça 'Bizim yolumuza kim engel koymaya kalkarsa öyle ya da böyle aşarız' diyor.

Özel Yetkili Savcılık kurumunun artık AKP'yi de vurabilir olduğunun görülmesi, iktidarı harekete geçirecektir. AKP şimdilik Özel Yetkili Savcıların üzerlerine gelmesini 'yasal şiddet' kullanarak önledi.

Sıra bu savcılıkların tümden kaldırılmasına gelecektir. Yandaş medya zaten bu kampanyaya başladı bile.

CHP de Özel Yetkili Savcıların kaldırılmasını istiyor. Acaba bir daha mı düşünmeliler?

*****


Uludere unutuluyor

Çabuk heyecanlanan, ani tepkiler veren ama yine çok çabuk unutan bir halkız.

Uludere'deki faciayı hararetle tartıştık, Meclis komisyonları kurduk, gazeteciler sanki olayı çözecekmiş gibi bölgeye akın akın gitti.

Sonuç var mı? Yok. Herkes olayın aslını değil de gönlündeki söylemeye çalışıyor.

Savcılar güya çalışıyor, korucu sorguluyor, kaçakçıların görgü tanıklığına başvuruyor. Milletvekilleri İHA görüntülerini izleyip 'kaçakçı mı, terörist mi?' ayrımı yapmaya çalışıyor.

Oysa yapılması gereken çok basit: Olayla ilgili herkesin bildiği bazı sorulara cevap aramak.

1. İstihbarat nereden geldi?

2. İstihbaratı kim değerlendirdi?

3. Vur emrini kim verdi?

İşte bu kadar. Bu soruların cevabını Cumhurbaşkanı, Başbakan, Genelkurmay Başkanı ve kuvvet komutanları biliyor.

*****


Örgüt arayanlara cevap

Devlet Denetleme Kurulu'nun Hrant Dink cinayeti raporu dün birçok gazetenin manşetindeydi. Rapor bir faciayı dile getiriyordu.

Hrant Dink'in katledilmesindeki devletin ihmali gözler önüne seriliyordu.

Mahkeme bittiğinde sözde aydınlar kıyameti koparmıştı. Çünkü mahkeme bu cinayeti Ergenekon davasına bir türlü bağlayamamıştı.

O zaman da yazdık çizdik, 'eğer varsa örgüt ortada, ama ne yaparsınız ki hepsi bu

iktidarın adamı, onlar soruşturulacağına terfi bile ettiler' diye.

Şimdi üstelik

Cumhurbaşkanı'na bağlı Devlet Denetleme Kurulu aynı şeyi söylüyor.

Ama bu bizim aydın çocukları pek ilgilendirmeyecektir. Cinayet Ergenekon'a bağlanamadıktan sonra ne faydası var değil mi bu tür raporların?

*****


Teröristlerle görüşmeler açık olsun

İktidar MİT şokunu yavaş yavaş üzerinden atıyor. Tehlike jet hızıyla yasa çıkarılarak savuşturuldu.

İktidar sözcüleri şimdi tekrar 'Oslo sürecine devamdan' söz etmeye başladılar.

Oslo sürecinden kasıt, MİT Müsteşarı'nın teröristlerle yaptığı görüşmeler.

Anlaşıldığı kadarıyla iktidar İmralı'daki terör lideriyle ve PKK'nın diğer yöneticileriyle görüşmelere devam edecek.

Aslında artık bu görüşmeler gizli olmamalı. Halkın yarısından fazlası teröristlerle pazarlık edilmesinden hoşnut. Bunlar ortaya çıktıkça AKP'nin oyu artıyor.

O halde Başbakan'ın özel temsilcisini gizlice başka ülkeye göndermesine, yabancı bir ülkenin hakemliğinde toplantılar yapmasına hiç gerek kalmadı.

En doğrusu teröristlere 'özel pasaport' verilerek Türkiye'ye davet edilmeleridir. Gelirler, hiçbir endişeleri olmadan, resmi törenle karşılanırlar, seçilmişlerden ve atanmışlardan oluşacak heyetlerle pazarlıklarını yaparlar, ardından basın toplantıları düzenlerler.

Her şey açıkta olacağı için 'kaset sızdırması' ya da bir savcının 'işgüzarlık' yaparak soruşturma açmaya kalkması gibi tatsızlıklarla da karşılaşılmaz.Ya Abdullah Gül bir daha aday olmak isterse

Can Ataklı - catakli@gazetevatan.com



Sevgili okurlar; geçen haftanın en önemli gelişmesi kuşkusuz Hrant Dink davasının hiç kimseyi tatmin etmeyen sonucuydu. Kanlı cinayetin sadece iki kahvehane lümpeninin üzerine yıkılması, cinayette ihmalleri bulunan devlet görevlilerinden hesap sorulmaması mantıkları zorladığı gibi vicdanları da ağır yaraladı. Ancak olayın arkasında derin güçler arayanların söz ve tutumları da hayret vericiydi.

Örgüt beğenmek

Dink davasının sonucuna kamuoyu ortak tepki verdi ama, özellikle AKP tarafı, yandaşları ve yalakaları ısrarla Ergenekon'u hedef göstermeye çalıştı. Bunlar neredeyse üşütüp grip olmalarından bile ne idüğü belirsiz Ergenekon'u sorumlu tutacak hale geldiler. Bu nasıl Ergenekon'sa, Dink'i öldürmek isteyenler de, katilleri ortaya çıkarmak isteyenler de aynı kişiler aslında. Mantıksızlığı da görmüyorlar.

Ergenekon yok diyebilmek

Zaman zaman Ergenekon diye bir örgüt olmadığını söylediğimde, öfkeye kapılanlar oluyor. Ama söylediğim şu; geçmişten günümüze kendini devleti korumakla yükümlü hisseden kimileri, yasa ve hukuk dışı işlere bulaşarak, başta cinayetler olmak üzere pek çok suç işlediler. Bunları ortaya çıkarmak ayrı, beğenmediğiniz herkesi bu kapsamda toplayıp hapishanelerde çürütmek ayrıdır.

Terör örgütü yaratmak

AKP'nin 'kapatılmama' kararından sonra 'Bir daha başıma böyle bir iş gelmemeli' diyerek başlattığı Ergenekon operasyonunun eksik ayağı 'terör örgütü' olarak tanımlanabilmesiydi. Bunu sağlayabilmek için Danıştay cinayeti akıl almaz sözde kanıtlarla Ergenekon'a monte edildi. Ama tek bir olay herkesi kapsamaya yetmiyor. Dink davası ve belki başkaları bunun için Ergenekon kapsamına alınmak isteniyor.

Oyuna gelmemek gerek

Hukuk burada oyuna gelmemeli. Hırant Dink davası mutlaka daha kapsamlı araştırılmalıdır. Ancak AKP yandaşlarının hezeyan dolu bağırışlarının altında ezilerek davayı hemen Ergenekon'a bağlamak hukuku çiğnemek olacaktır. Özel yetkili savcılar ayrı bir soruşturma başlatarak cinayette adı geçen herkesi tekrar değerlendirmeye almalıdır. Ancak bunun AKP ve yandaşlarının canını sıkması ihtimali vardır.

Arkasından ne çıkar?

Dink olayını Ergenekon'a mal etmek kolay yoldur. Oysa bu olayda şimdilik 'ihmalleri var' denilen bütün yetkililer AKP iktidarı döneminde göreve getirildikleri gibi neredeyse tamamı bu cinayetten sonra terfi etmişlerdir. Savcıların sıkı bir inceleme yapması halinde karşımıza hiç beklenmedik bir örgüt çıkma ihtimali de vardır. İktidarın bunu göze alması mümkün olmayabilir. O halde yapılacak bellidir.

Ekle Ergenekon'a kurtul

Hukuka uysa da uymasa da bu dava yakında Ergenekon'a monte edilecektir. Ondan sonra kimsenin aklında gerçeğin ortaya çıkması, Hırant için adalet sağlanması kaygısı da kalmayacaktır. Ortada her kötülüğün anası bir örgüt olduğuna göre bazıları Dink olayını da çözmüş olmanın huzuru içinde Türkiye sevgisizliğine kaldığı yerden devam edecektir. Bu ibret verici bir oyundur. Türkiye bunu hak etmiyor.

Cumhurbaşkanlığı seçimi

Geçen hafta Meclis Cumhurbaşkanı Abdullah Gül'ün görev süresinin 7 yıl olduğuna ilişkin bir kanun teklifini kabul etti. Şimdilik sorun çözülmüş gibi görünmekle birlikte, kısa bir süre sonra daha büyük bir sorunla karşı karşıya kalabiliriz. Daha önce de söylediğim gibi 2012 Cumhurbaşkanlığı için seçim yılı olabilir. Bana göre şu anda görünmeyen bir savaş var, bunun ilk ateşi de böyle yakılabilir.

Anayasa Mahkemesi

Henüz bir karar açıklamadılar ama parti çevrelerinden aldığım izlenimlere göre eğer Gül bu yasayı onaylarsa CHP Anayasa Mahkemesi'ne gidecek. Anayasa Mahkemesi konu önüne geldiğinde hayli sıkıntılı günler yaşayacaktır. Çünkü kamuoyuna ve iktidara mantıklı gibi gelen '7 yıl' anayasal açıdan doğru kabul edilmeyebilir. Unutulmamalıdır ki, Anayasa Mahkemesi elindeki anayasaya göre karar verir.

Önceden yapılacaktı

Eğer Cumhurbaşkanı'nı halkın beş yıl için seçmesi ile ilgili anayasa değişiklikleri yapılırken, bundan önce seçilecek cumhurbaşkanının görev süresinin 7 yıl olacağı da yazılmış olsaydı şimdi bu sorunu yaşamayacaktık. Oysa şu anda elimizde yeni bir anayasa var ve Anayasa Mahkemesi bu metne göre karar vermek durumunda. Elimizdeki anayasa ise görev süresini çok açık biçimde tarif ediyor.

Kimin örgütü?

Ergenekon'un içinde kim olduğu belli değil. Çünkü herkes içinde. Bu örgüt Veli Küçük'lerin, Kemal Kerinçsizler'in, mafyacıların örgütü mü, yoksa Mustafa Balbay'ların, Tuncay Özkan'ların, Nedim Şener'lerin, Soner Yalçınlar'ın, İlhan Selçuk'ların örgütü mü? Ortaya çıkan her olaya göre tutuklulardan bazıları ile bağlantı kurarak 'İşte görüyorsunuz, bu darbe örgütü, terör örgütü değildir de nedir?' diye sorulamaz.

Eskisine göre olur mu?

Anayasa Mahkemesi maddeye bakacak. Maddede Cumhurbaşkanı'nın beş yıl için seçileceği yazıyor. Her ne kadar 'halk tarafından seçilir' ibaresi Gül'ün 7 yıl görevde kalması gerektiği gibi bir mantığa oturuyorsa da, bir önce seçilen cumhurbaşkanına bir atıfta bulunulmadığına göre Anayasa Mahkemesi 'Herkes yeni anayasaya uyarken bir kişi için eski anayasa uygulanamaz' sonucuna varabilir.

Siyasi sonuçları

Bu yazdıklarım elbette varsayım. CHP Anayasa Mahkemesi'ne gitmeyebilir, Anayasa Mahkemesi talebi reddedebilir, ancak Gül'ün 7 yıl yerine 5 yıl görevde kalması ihtimali, bir dizi siyasi çalkantıyı beraberinde getirecektir. Kuşkum bunların önceden planlanıp planlanmadığı hakkında. Gül'le Erdoğan arasında gözle görünmeyen bir çekişme yaşandığı hissine kapıldığım oluyor zaman zaman.

Erdoğan'a eleştiriler

Başbakan Erdoğan kuşkusuz siyasetin en güçlü ve karizmatik lideri. Ancak kendisiyle birlikte güçlenen AKP'nin de bir güç odağı olduğunu ve üstündeki gücün partiyi zehirlediği de bir gerçek. Son zamanlarda Erdoğan'a yönelik eleştiriler, özellikle bazı cemaatlerden yükselen aykırı sesler bu iktidar savaşının giderek kızışacağının işaretleri. Abdullah Gül bu noktada pozisyon alıyor bana göre.

Seçim kampanyası gibi

Gül'ün son bir yıldaki tutum ve davranışları tipik bir 'seçim kampanyası' niteliğinde. Sürekli gülümseyen bir yüz, aile fotoğrafları, tweet atmalar, Facebook kullanmalar, YuoTube'dan soru cevaplamalar, 'her şeyin sorulduğu' TV programlarına çıkmalar sanki Gül'ün 'Bir kere daha aday olmalıyım' duygusunun dışa vurumu gibi. Gül'ün Çankaya'yı bir süre daha bırakmak istemediği çok açıkça görülüyor.

Partinin başına döner mi?

Sanılanın aksine ben Gül'ün Çankaya'yı bıraktıktan sonra AKP'nin başına döneceğini hiç düşünmüyorum. Gül, partiyi Erdoğan'ın yüzde 49 çıtasına bir daha çıkaramayacağını bilecek kadar siyasi deneyime sahip. O halde Çankaya'da bir dönem daha oturmak istemesi de çok doğaldır. Bu nedenle yasayı veto etmez ama Anayasa Mahkemesi'nin '5 yıl' kararına da içten içe sevinebilir bile.

Erdoğan'ın adaylığı

Cumhurbaşkanlığı seçimi 2012'de de 2014'te de olsa rakipsiz adayın Tayyip Erdoğan olduğu kesin. Ancak sorun şu ki, seçim 2012'de yapılmak durumunda kalınırsa ve Gül adaylıkta ısrar ederse ne olacak? Ya da Erdoğan aday olmak isteyecek mi? Seçim 2012'de olursa, Erdoğan iki dönem seçilse bile 2022'de görev süresi bitecek ve hedefi olan 2023'ü dışarıdan seyredecek.

5 yılı göze alır mı?

Aslına bakarsanız 2012'de seçim olursa Erdoğan Gül'ün tekrar aday olmasını kabul edebilir. Hatta baskın bir seçimle anayasayı değiştirecek güce kavuşup 2017'ye kadar iktidarda kalabilir. Çankaya'ya 'Başkan' olarak çıkabilir. Sorun AKP iktidarının 5 yıl daha aynı gücü koruyup koruyamayacağındadır. Yaklaşan tehlikeler Erdoğan'ın hızlı bir yıpranmaya girmesine neden olabilir.

İşine de gelebilir

Tabii tersten bakarsak, Erdoğan'ın hem sağlık durumunu dikkate alarak hem de giderek büyüyen sorunların kendisini yıpratmasına ve popülerliğinin düşmesine yol açmadan Çankaya'ya atlayıp 10 yılını orada geçirmek isteyebileceği de düşünülebilir. Bugün sizlerle varsayımlara dayalı bir ufuk turu yapmak istedim. Siyasetin her an değişebileceği gerçeğini bir kere daha dile getirmeyi amaçladım.

Hepinize iyi haftalar dilerim...Aslında içimden yazı yazmak gelmiyor

Can Ataklı - catakli@gazetevatan.com



Bazı okurlar pazar günlerinde fıkra ve espri ağırlıklı yazılar olmasından pek hoşnut değil. 'Ülke sorunları varken pazarı niye boşluyorsunuz, tembellik yapıyorsunuz' diyenler var.

Pazarları fıkra ve espri ağırlıklı olduğu doğru da bu tembellikten kaynaklanmıyor. Hatta tam tersine Yıldırım Tuna'dan gelen fıkraları seçmek, başka espriler bulmak, komik yazılar yazabilmek inanın normal günün yazılarından daha fazla zamanımı alıyor.

Pazar günlerini daha hoş şeylere ayırmamın temel nedeni, hiç olmazsa haftada bir gün hep birlikte sorunları bir kenara bırakarak hayatın keyifini de hatırlamamıza yardımcı olmak duygusu.

Evet sorunlar bitmiyor, hayat devam ediyor ve en önemlisi Türkiye'nin götürüldüğü yolda gerçekleri her fırsatta ve hiç usanmadan ortaya koymak zorundayız.

Buna rağmen diyorum ki, bütün bunlara rağmen gülmek, eğlenmek hepimizin hakkı. En kötü günlerde bile biraz gülümseyebilmek bizim hayata daha sağlam bağlarla tutunmamıza yardımcı oluyor. Bunu kendimize çok görmeyelim lütfen.

Bugün, yaşadığımız tuhaf günlerin analizini yapmayı istiyordum.

Ancak açıkçası içimden gelmedi. Çünkü iktidarın kendi yarattığı ortam şimdi kendini vuruyor ve ortaya müthiş bir çifte standart çıktı. İktidarın 'demokrasi, hukuka saygı, özgürlükler, gerçeklerin ortaya çıkması' gibi söylemlerinin pek de inanarak söylemediği gerçeği ortaya çıkıyor.

Demek ki iktidar bugüne kadar sadece kendi çıkarı gerektirdiği zaman hukuka, demokrasiye ve özgürlüklere bağlılık sloganları atıyormuş. Şimdi attığı kurşun sekip kendini vurunca kıyameti koparıyorlar.

Hani nerede kaldı yargı bağımsızlığı, nerede kaldı yargı kararlarına saygı?

Hepsi göstermelikmiş.

Üstelik iktidar bütün bu söylediklerinin unutulacağını sanarak zeytinyağı gibi üste çıkmaya çabalıyor bir de üstelik.

O halde bırakın, bugün bir şey yazmayalım. Yarın nasıl olsa devam edeceğiz.

*****


Yıldırım Tuna'dan haftanın fıkraları

Kar birden bastırdı. İnanılmaz güzel manzaralar çıktı ortaya. Tabii işi gücü olmayan ya da işini asanlar bunun keyfini çıkardı. Gerisi ise beyaz eziyetin esiri oldu.

Ama bugün karlar eriyip gidiyor. Dışarısı çok soğuk. Belki evde oturup keyif yapmak daha cazip geliyordur pekçok kişiye.

O halde bu güzel tatil gününe biraz katkı yapalım. Buyurun Yıldırım Tuna'dan gelen fıkralarla içinizi ısıtın biraz.

TV ile eğitim

'İlkokul çağında çocuklara TV aracılığıyla eğitimin yasaklanması gerekir. Minicik çocuklar alfabenin harflerinin kitaplardan dışarı fırlayıp misafir odasında mavi tavuklarla kol kola girip dans etmediğini anlayınca hayal kırıklığına uğruyorlar.'

Geyik avcısı

Ünlü avcıyla röportaj yapan magazin muhabiri, 'Geyik avlarken üzülmüyor musunuz?' diye sormuş, 'Tam tetiğe basacağınız anda sizce onlar ne düşünüyorlar? Öleceklerini biliyorlar mı?' Avcı, 'Onlar o tip bir şey düşünmezler' demiş, 'Tek düşündükleri biraz sonra ne yiyeceğim? Daha fazla neleri götürebilirim. Şunu da yesem şeklindedir.' Muhabir 'Hayret?' demiş, 'Peki, onların sürekli 'bazı milletvekilleri gibi' düşünebileceklerini nasıl saptadınız?'

Şanslı müşteri

Adam bara gidip tam otururken barın etrafında sıralanmış sandalyelerin üzerindeki rakamları görüp bunların ne anlama geldiğini yanında oturan delikanlıya sormuş. 'Her yarım saatte bir müdüriyette üzerinde rakamlar bulunan bir disk çevriliyormuş. Hangi rakam gelirse barmen onu anons ediyor, o sandalyede oturan şanslı yukarıda bir odaya alınıp müessese tarafından ücretsiz çılgınca aşk yaptırılıyor' demiş delikanlı. 'Vavvv! Harika!' demiş adam, 'Siz hiç kazandınız mı?' Delikanlı, 'Nerde bende o şans? Bir kere bile kazanmadım.' demiş üzgün bir ifadeyle, 'Ama inanır mısınız geçen gece kız arkadaşımla birlikte geldik. Ona arka arkaya tam 4 kere isabet etti.'

Tıraş

- Mahmut ağabey.. Neden boynuna altın zincir takıyorsun? Entel kızlar alay ediyorlar..

- Ne yapayım ki? Sabahları nereye kadar tıraş olacağımı kestirebilmem için gurban..

Kocam geldiiii

Küçük Johnny odasında oynarken babası gelip annesiyle boşanacaklarını söylemiş. 'Neden baba?' demiş Johnny üzgün bir ses tonuyla. 'Yavrum, artık annenle birbirimize âşık değiliz' demiş adam başını öne eğerek. 'Aşk nedir baba?' diye sormuş oğlan. 'Sana bir örnek vereyim oğlum. İşten eve geldiğimde annen beni sevinçle kapıda karşılayıp öperdi. Biz bu heyecanı kaybettik.' Oğlan, 'Ama annem sen eve geldiğinde çok heyecanlanıyor baba' deyince bu duyguyu uzun süredir yaşamamış olan adam çok şaşırmış, 'N..nasıl?' demiş evliliğini kurtarmak üzere olmanın heyecanıyla. 'Komşuyla yatakta oynarlarken senin arabanı park etiğini duyduğunda avazı çıktığı kadar 'Kocam eve geldi, kocam eve geldiii' diye bağırıp duruyor.'

Karne

Yarı yıl sonunda karnemi babama uzattım. İncelerken her satırda kaşları daha çok çatıldı. Daha sonra 'velisinin imzası' bölümüne kocaman bir 'X' koydu. Baba' dedim, 'Neden imzanı atmayıp 'X' koydunuz ki?' Babam 'Bak oğlum' dedi, 'Böyle notlar getiren birinin babasının okuma yazma bilen biri olduğu asla bilinmemeli.'

Güzel bebek

Genç anne bebeğini ilk defa çocuk doktoruna götürmüş. 'Ne kadar güzel bir bebeeek' diye karşılamış onları doktor. 'Eminim size gelen her bebeğe aynı iltifatı yapıyorsunuzdur' demiş anne gülümseyerek. 'Hayır' diye cevap vermiş doktor ciddileşerek, 'Gerçekten 'güzelse' böyle davranırım.' Kadın, 'Peki, o zaman diğerlerine ne diyorsunuz?' diye merakla sormuş. 'Valla' demiş doktor, 'Aynı size benzemiş derim.'

Devam edelim

Döneme uygun 'out'lar- in'ler' için mesajlar gelmeye devam ediyor. O halde bu hafta da birkaç örnek paylaşalım:

Out: Cinayetten içeride yatmak.

İn: Suçunu bilmeden içeride yatmak.

Out: Maçta dayak yemek.

İn: Eylemde dayak yemek.

Out: İş görüşmesine gitmek.

İn: AKP ilçe teşkilatına katılmak.

Out: Düğün yapsak da altın taksalar.

İn: Annem altınları satsa da düğün yapsak.

Out: Paramız ikinci el Şahin'e yetiyor be usta.

İn: Cipten aşağısına binmem aga.

Out: Tekbir Giyim bu ay 10 taksit yapıyormuş.

İn: Prada'nın yeni kreasyonunu gördün mü şekerim?

Out: Bu hafta gün sırası Raziye'de.

İn: Brunch'a geç kalıyoruuum.

Out: Cumhuriyet'i kanla kurmak.

İn: Cumhuriyet'i kinle yönetmek.

*****


Gani Yıldız'dan

Meclis'te yumruk ve tekmeler konuşmuş. Belki başka yerlere olabilir ama Meclis'e 'sözün bittiği yer' olmak hiç yakışmıyor.

***


Merakla beklenen intibak düzenlemesiyle emekli maaşları uçacakmış. Emekli zaten alışkındır maaşının uçup gitmesine, konuya intibak sağlamada sorun yaşamaz.

***


Avrupa İnsan Hakları Mahkemesi, bir ilke imza atarak bazı Ergenekon tutuklularının 'iç hukuk yollarını tüketmemelerine rağmen' yaptıkları başvuruyu reddetmemiş. Belki de bu kararı, 'İç hukuk yolları tüketilirken hukukun tükenmekte olduğunu' düşünerek almışlardır.

***


Taksim'in üstü altına iniyormuş. Boşuna demiyoruz ülkenin altını üstüne getiriyorlar. 

***


Türkiye, yolsuzlukla 'akademik mücadele'ye hazırlanıyormuş. Konu yolsuzluksa bu mücadelede 'mektepli' olmaktan çok 'alaylı' olmayı tercih etsek başarı daha çabuk gelmez mi?

***


Başbakan, laiklik ilkesinin Anayasa'ya girişinin 75'inci yıldönümü dolayısıyla yayımladığı mesajda, 'Laiklik, tek tipleştirici değil hoşgörüyle uygulandığında demokrasiye güç katmış, sosyal hayata ivme kazandırmıştır' demiş. Demokrasimizin neden güç kaybettiği ve sosyal hayatın neden yavaşladığı şimdi anlaşıldı.Derin devlette iç çatışma

Can Ataklı - catakli@gazetevatan.com

Defalarca anlatmaya çalıştım. Ama ellerine geçirdikleri fırsatla beğenmedikleri herkesten intikam almaya kalkanlar derin devlet kavramının da içini boşaltarak bunu Türkiye'nin dönüştürülmesi için kullandılar.

Bir kere aha anlatayım:

Derin Devlet nedir?

Şudur: Devletin tehdit ya da ülke çıkarı olarak algıladığı kimi sorunları çözmek için yasaların ya da hukukun dışına çıkarak veya kamuoyu tarafından öğrenilmesi halinde hoşnutsuzluk yaratabilecek eylemlere başvurmasıdır.

İçinde iktidarın olmadığı derin devlet olmaz.

Derin devletin sürekli elemanları olduğu gibi gerektiğinde toplumun her kesiminden kişi, kurum ve kuruluşular bazen kendilerinin bile haberi olmadan bir oluşumun içinde olabilirler.

(Örnek: Apo'nun Kenya'dan getirilmesi için bir iş adamının uçağı kullanıldı. O iş adamı uçağının neden istendiğini ancak olay bittikten sonra öğrendi.)

(Kenya olayı neden derin devlet operasyonudur? Çünkü o teslim alınma resmi yollardan yapılmadı. Uluslararası hukukta bu tür bir takas hukuki değildir. Fiili durum uygulanmıştır ve gizli yapılmıştır.)

AKP'nin açmazı, derin devletin sürekli irtibat halinde olduğu kişi ve kurumlara güvenmemesiydi. Bu nedenle başlattığı operasyonlarla tehdit olarak algıladığı güçleri bertaraf etti ve sonunda derin devletin de sahibi oldu.

PKK'nın dağda ve Avrupa'da yaşayan liderleriyle ve İmralı'daki şahısla yapılan görüşmeler tipik bir derin devlet operasyonudur.

Devlet terör sorununu çözmek için PKK liderleriyle görüşmeye karar vermiş ve düğmeye basmıştır. Ancak bunun kamuoyu tarafından öğrenilmesinin olumsuz sonuçlar yaratacağı da hesap edilmiştir.

Durum öyle olunca da her şey gizlilik içinde yürütülmüştür. Ancak deşifre olmuştur. Yani bazı somut adımlar atılsa da bu derin devlet operasyonu başarısızlıkla sonuçlanmıştır.

Bu açıdan bakınca savcılığın MİT Müsteşarı Hakan Fidan, eski Müsteşar Emre Taner ve eski Müsteşar Yardımcısı Afet Güneş'i KCK davası nedeniyle ifadeye çağırması çok normaldir. Çünkü bir derin devlet operasyonu olan bu görüşmeler yasal ve hukuki değildir.

Üstelik aynı görüşmeler nedeniyle olayın PKK tarafından bazı kişiler tutuklanmıştır. Devlet tarafına da soruşturma yapılması zaten gerekmektedir. Ancak görünen o ki, artık iktidarın hâkim olduğu derin devlette kaynağını henüz bilmediğimiz bir iç çatışma yaşanıyor.

Başbakan'ın sahip çıktığı MİT Müsteşarı'nı ifadeye çağırmak kolay değildir. Savcıların bu konuda tamamen yasalara ve vicdanlarına göre hareket ettiklerini söylemek sözel olarak doğrudur belki ama inandırıcı ve mantıklı değildir.

Kuşku şudur: Derin devlet içindeki çekişmenin tarafları kimlerdir?

Darbeci ve çeteci olmakla suçlanan kimi eski isimlerin mi gücü hâlâ sürmektedir ve içerde hâlâ sorun yaratabilmektedirler yoksa aslında bugüne kadar iktidara kayıtsız destek veren başka güçler gidişattan hoşnut olmadıkları için sorun mu çıkarmaya başlamışlardır?

KCK operasonlarını yürüten polis müdürlerinin görevden alınması bu kuşkuyu artırıyor.

*****


Dersim belgeleri

AKP'nin ve yandaşlarının CHP üzerinden Atatürk'ü yıpratmak için başlattıkları Dersim kampanyasına belki de son noktayı koyacak 'devletin Dersim belgeleri' bütün çıplaklığı ile ortaya çıktı.

İleri Yayınları tarafından çıkarılan 'Devletin Dersim Arşivleri' kitabı yüzlerce belgeyi orijinal halleriyle bir araya toplamış.

Serap Yeşiltuna'nın derlediği tamamı belgelerden oluşan kitap 1020 sayfa.

Kitapta 1930'dan itibaren Tunceli Sıkıyönetim Komutanlığı, Genelkurmay Başkanlığı, Başbakanlık ve ilgili bakanlıklarla yapılan tüm yazışmalar, talimalar, yönetmelikler ve durum raporları bulunuyor.

Giriş bölümünde editörün yorumu dışında bütün belgeler, üzerlerinde hiçbir yorum yapılmadan tüm çıplaklığı ile sergileniyor.

Konuya ilgi duyan ve hiçbir yorumdan etkilenmeden Dersim gerçeğini belgelere bakarak öğrenmeye çalışanlar için 'Devletin Dersim Arşileri' kitabı gerçekten günümüzde bulunabilecek en iyi kaynaklardan biri.

*****


Önce mi sonra mı?

Fatih adı verilen eğitim projesi uygulamaya kondu. Proje, öğrenciler için gerçekten bulunmaz bir hazine. Son yıllarda eğitim alanındaki en önemli hamle.

Ancak okurum Ergun Karahan uyarınca dikkatimi çekti.

Projenin adı FATİH. Önce bu önemli projeye bir Türk büyüğünün adının verildiğini düşünmüştüm.

Ancak FATİH bir kısaltmaymış. 'Fırsatları Artırma ve Teknolojiyi İyileştirme Hareketi' Baş harfleri yanyana gelince FATİH oluyor.

Soru şu: Önce bir kısaltma ad mı bulunmuş, sonra buna göre bir proje mi yapılmış, yoksa önce proje mi ortaya konmuş, tesadüfen baş harflerinden FATİH kısaltması mı ortaya çıkmış?

Bana göre FATİH adı bulunduktan sonra her harfe bir kelime yüklenmiş gibi geliyor.

Bugüne kadar yapılan kurnazlıklardan edindiğim deneyim bana bu fikri veriyor.

*****


Başbakan, 'Dindar nesil yetiştireceğiz'

sözüyle ilgili olarak, 'Kimse 'niyet okuyuculuğu' yapmasın' demiş.

E niyet o kadar belli ki, insan ister istemez okuyor!

(Gani Yıldız)Hrant Dink cinayetinin ardında hangi örgütün olmasını istersiniz?

Can Ataklı - catakli@gazetevatan.com

Hrant Dink cinayetinin 'bilinen' sanıkları hapis cezalarına çarptırıldı. Ancak mahkeme 'arkasında bir örgüt olduğuna dair yeterli kanıt olmadığı' gerekçesiyle sanıkları 'terör örgütü üyesi olmak' suçlamasından beraat ettirdi.

Karar doğal olarak büyük tepki yarattı. Trabzon'un bir ilçesindeki, küçük bir mahallenin küçük bir kahvesinde okey oynayan çocukların böyle çaplı bir cinayeti işleyemeyeceği, bunun arkasında mutlaka büyük bazı güçlerin olduğuna yönelik 'mantıklı' inanış elbette ağır bastı.

Ancak kafaların karıştığı nokta da bu.

Evet bu işin arkasında bir büyük yapılanma var. Ama bu örgüt ne?

Bugüne kadar AKP'ye payandalık eden sözde liberal çevreler ısrarla işin arkasında Ergenekon olduğunu söylemeye çalışıyor.

Yandaş sözcüler 'Bu cinayet davası Ergenekon'la birleştirilmeli' diye avazları çıktığı kadar bağırıyorlar.

Akla örgüt deyince Ergenekon'un gelmesi çok doğal. Çünkü son beş yıldır inanılmaz bir beyin yıkama operasyonu yapıldı. Beyni pelteye çevrilmiş geniş yığınlar bilinçsizce bir darbe örgütü olduğuna inandırıldı.

Bu nedenle Dink olayını Ergenekon'a bağlamaya çalışmak, iktidar ve yandaşları için çok da zor değil.

Ancak bu olayı örneğin Danıştay cinayetinde olduğu gibi bir çırpıda Ergenekon'a mal etmek sanıldığı kadar kolay olmuyor.

Çünkü bu kez açıkça en azından görevi ihmal ettiği anlaşılan tüm kamu görevlileri bizzat iktidar tarafından seçilip göreve getirilmişler.

İlgili valiler, emniyet müdürleri, istihbarat birimlerinin yetkilileri ve hatta jandarma komutanı bile bu iktidarın güvenip göreve getirdiği kişiler.

Üstelik bu kamu görevlilerinin neredeyse tamamı cinayetten sonra adeta taltif edilerek daha üst görevlere taşınmışlar. Hatta biri milletvekili bile yapılmış.

İktidarın bu kadar güvendiği isimleri, nasıl olup da bu iktidarı darbe yoluyla devirmeye çalıştığı söylenen Ergenekon'a mal edeceğiz?

İktidarın kimi sözcüleri, ama özellikle yandaşlar hükümeti cesaretlendirmek için tahrik unsurunu kullanıyor ve tersten yürüyerek 'Başbakan'ı bile öldürebilecek' örgütten söz ediyor ve Ergenekon'un izlerinin hâlâ var olduğunu iddia ediyorlar. Bu da çok geçerli değil. Ergenekon davasında bir eski Genelkurmay Başkanı'nı bile tutuklayan irade, Hrant Dink olayında kimden ve neden korkabilir?

Darbe yapmakta Genelkurmay Başkanı'ndan bile daha etkili ve güçlü hangi makam var? Bütün generalleri hapse atabilenler, Ogün Samast ve Yasin Hayal gibi iki kahvehane lümpeninin hakkından gelemeyecek mi?

O halde ortada ya gerçekten bir örgüt yok ya da Ergenekon'u bile geride bırakan (!) dehşetengiz bir örgütle karşı karşıyayız.

Bu Ergenekon olamayacağına göre söylenmek istenen ne?

Şimdi son olarak kendi tahminimi yazmak istiyorum; bütün çabalara rağmen Hrant Dink olayı Ergenekon'a monte edilemedi. Mahkeme onca uğraşa rağmen ilinti kuracak deliller oluşturamadı. Bu durumda plan değiştirildi. 'Büyük tepki, kamuoyu vicdanı' adı altında oluşturulan iklim sayesinde kısa bir süre sonra Dink olayı Engenekon'a bağlanacaktır.

Kamuoyu bu konuda hazırlanmıştır.

*****


Gül, süresinin 5 yıl olmasını istiyor olabilir

Medyada '2012'de Cumhurbaşkanlığı seçimi olabilir, kimse şaşırmasın' diye ilk kişiyim. Bunu söylediğimde bazıları 'Bu çok ileri bir analiz' demişlerdi.

Ardından Meclis harekete geçti ve Gül'ün görev süresini belirleyen bir kanun değişikliği teklifini görüşmeye başladı.

Önceki akşam itibarıyla da Meclis Gül'ün görev süresinin 7 yıl olduğunu karara bağlayan bu teklifi yasalaştırdı.

Buna rağmen 'Bu yıl Cumhurbaşkanlığı seçimi olabilir' tezimi savunmaya devam ettim. Bunu söylediğimde 'Artık yasa da geçti' diye hafif istihzalı biçimde takılıyorlar bana.

Ancak dün pek alışık olmadığımız bir şey yaşadık. Cumhurbaşkanı ilk kez CHP'nin karşı çıktığı bir yasa için 'Eğer CHP bu yasayı Anayasa'ya aykırı buluyorsa Anayasa Mahkemesi'ne gidebilir' dedi.

Neden? Cumhurbaşkanı hiç yoktan böyle bir açıklamayı neden yaptı?

CHP'nin başvurusu halinde Anayasa Mahkemesi sürenin 5 yıl olduğuna karar verebilir. Çünkü Anayasa Mahkemesi mevcut Anayasa'yı korumak ve yasaları bu anayasaya göre yorumlamakla görevli.

Yeni anayasada cumhurbaşkanının görev süresinin 5 yıl olduğu ve halk tarafından seçileceği yazılı. Anayasa Mahkemesi bu maddeyi 'Kabul edildiği andan itibaren yürürlüğe girer ve seçim yapılır' şeklinde yorumlayabilir.

Bu durumda da 2012 Cumhurbaşkanlığı seçim yılı olur!

Peki kim aday olur? Gül bir kere daha seçilmek için adaylığını koyabilir mi?

Yılın başında 'Çok garip gelişmeler yaşayabiliriz' diye yazmıştım.

Kimbilir belki o garipliklerden biri de bu olur.

Biraz daha olgunlaşsın, konuya devam ederim.

*****


Bazı dizi ve kliplerin müstehcenliği çağrıştırdığını belirleyen RTÜK, kanalları uyarıp onlara ceza kesmiş. Kurulun isminde 'üst' kelimesi geçiyor ama anlaşılan bu kararları verenler 'alt taraf' ile daha çok ilgileniyor! (Gani Yıldız)

*****


Cerrah da Ergenekoncu mu, Şener'i nereye koyacaksınız?

Dink cinayetinde adı geçen kamu görevlilerinin hepsinin bugünkü iktidar tarafından göreve getirildiğini biliyoruz.

Örneğin Celalettin Cerrah, cinayet günü İstanbul Emniyet Müdürü idi. Cerrah'ın olayı araştırmak için kendisine gelen CHP Milletvekili Mesut Değer'le yaptığı tartışma o zaman gazetelere de yansımıştı. Değer o günü şöyle anlattı: 9 Şubat 2007 tarihinde TBMM İnsan Hakları Komisyonu olarak Hrant Dink olayı ile ilgili İstanbul'da yaptığımız çalışmalarda (o dönem ben İnsan Hakları Komisyon Başkan Vekili ve CHP Diyarbakır Milletvekiliydim.) Celalettin Cerrah'la makam odasında görüştük. Komisyon olarak yaptığımız toplantıda sorularıma cevap vermeyen ve kaçamak cevap veren Sayın Cerrah ile aramızda çok sert bir tartışma geçti. Bu görüşmede davayla ilgili 10'un üzerinde sorduğum sorulara cevap vermediği gibi bu işin arkasında 'örgüt var mı?' soruma da 'örgüt yok' demişti.

Mahkeme kararına bakıyoruz o gün ne söylendiyse bugün aynısı geçerli.

Daha o gün 'Örgüt yok' diyen Celalettin Cerrah'ı Ergenekon üyesi mi sayacağız.

Kamu görevlilerini geçelim, Hrant Dink cinayetini aydınlatmak için büyük çaba harcayan, kamu görevlilerinin ihmallerini tek tek belgeleyen gazeteci Nedim Şener Ergenekon terör örgütü üyesi olmaktan tutuklu.

Karanlık ilişkileri sergileyen gazeteci Nedim Şener'i olayın neresine koyacağız? Bir kişi hem Dink'i öldürten örgütün üyesi hem de bu örgütü deşifre etmek için çabalayan biri olabilir mi?CHP bu kadar ciddiyetsiz olamaz

Can Ataklı - catakli@gazetevatan.com


Özellikle CHP'li okurlardan ve CHP'li çevrelerden gelen en büyük şikâyet 'partiye gönderilen mesajların asla cevaplandırılmayışı.' Nedense koca CHP bir türlü halkla ve partililerle ilişkiyi kuramıyor. Sanıyorum seçimlerdeki başarısızlığının başta gelen faktörlerinden biri de bu.

CHP'nin bu konudaki beceriksizliğinin ve hatta ciddiyetsizliğinin bir örneğini sunmak istiyorum.

Dün Almanya'da yaşayan, yıllardır bu ülkedeki Türklerin Alman devletiyle ilgili hukuksal sorunlarında tercümanlık yapan, Almanya'da Türkiye'nin tanıtımı için neredeyse gecesini gündüzüne katan değerli ağabeyim Tahsin Ersoy aradı.

'Can' dedi 'Hani kasım ayında seni aramıştım, Kılıçdaroğlu'nu Almanya'ya davet etmek istediğimizi söylemiştim ya!'

Ben de 'Evet, ne zaman geliyor Kılıçdaroğu?' diye sordum. Tahsin abi kısa bir süre sustu ve 'o davete hâlâ bir cevap gelmedi' dedi... Şimdi filmlerdeki gibi 'flashback' yapayım ve kasım ayına döneyim:

Tahsin abi aradı ve yaşadığı Tübingen'in bağlı olduğu Baden Württemberg eyaletinin SPD'li Başbakanı Nils Schmid'in Kemal Kılıçdaroğlu'nu davet etmek istediğini söyledi:

'Baden Württemberg Almanya'nın en zengin eyaleti. (Mercedes burada.) Ayrıca Tübingen ve Stuttgart'ta çok sayıda Türk var. Bölgede okumaya gelen Türk öğrenci sayısı da çok fazla' dedikten sonra 'Schmid üç günlük çok güzel bir program hazırlamak istiyor. Kılıçdaroğlu parlamentoda konuşacak, işçilere hitap edecek, Türk üniversite öğrencileriyle sohbet edecek, ayrıca Türk evleri ziyaret edilecek' diyerek planladıkları ziyareti anlattı.

Benden istediği ise CHP'de bu konuları konuşacakları bir muhatap bulmaları için yardım.

Ben de ardından CHP'yi aradım, basınla ilgili yetkili ile görüşüp durumu anlattım. Yetkili kişi 'Çok heyecan verici bir davet olduğunu' söyleyerek 'Davet içeriğini bana mail'le atsınlar, ben Sayın Genel Başkan'a ve diğer yetkililere anında iletirim' dedi.

Tahsin abiyi aradım, CHP'deki yetkilinin adını ve mail'ini verdim.

Flashback bitti, bugüne dönelim. Dün Tahsin abi aradı. 'Konuştuğumuz günden beri CHP'den cevap yok' dedi. Davet içeriği ekli mektubu tam üç kere CHP'ye göndermiş, bir dönüş bile olmamış.

Ama Tahsin abi kolay kolay yılmaz, Ankara'dan CHP'ye yakın bir arkadaşını bulmuş, mektubun aslını göndermiş ve bunu CHP'ye götürmesini rica etmiş. Bu kişi mektubu CHP'ye götürmüş, Kemal Işılak'la görüşmüş, mektubu vermiş, Işılak 'Şu sıralar başımız kalabalık sizi ararız' demiş.

Yine cevap yok.

Bu tür davetler prestij davetleridir, yapılan konuşmalar, temaslar hem Alman hem Türk medyasında yer alır, gidilen ülkenin Türk toplumlarında ilgi görür, siyasetçiler kendileri gibi düşünmeyenleri de etkileme şansı bulur.

CHP nedense bu tür konularda ya ciddiyetsiz ya umursamaz davranıyor.

Kemal Kılıçdaroğlu'nun bunlardan haberi oluyor mu acaba?

*****


TL'nin yeni simgesinde çıpa varmış. Madem artık çıpası da var, bari bundan sonra vatandaşın cebinde biraz daha uzun süre takılı kalsın! (Gani Yıldız)

*****


Zorunlu bir yazı

Çarşamba akşamı CNN Türk'te katıldığım programda söylediklerim benim tahminimi aşan ölçüde olay yarattı. Üç gündür medya ve siyaset çevreleri o gece konuşulanları tartışıyor.

Birkaç noktaya açıklık getirmem gerektiğine inanıyorum;

1- Ben bir iddiada ya da ifşaatta bulunmadım. Yaşadığım bir olayı anlattım.

2- Ortada bir yalan ya da iftira yoktu, çünkü iyi niyetle bana söylenen bir konuyu o dönemin bir bakanına aktarmıştım.

3- Söylediğimi kanıtlamak gibi kaygım yoktu. Bir tanıklık söz konusuydu ve bunun somut belgesi olamazdı.

4- Yayına katılan Aydın Doğan'ı büyük saygı ile dinledim, sözlerine üzüldüğümü belirttim. Medyanın en büyük patronu ile polemiğe girme haddini kendimde bulamazdım.

5- Zafer Mutlu'ya da cevap vermedim, gereği yoktu, 'hatırlamadığını' ve 'benim karıştırdığımı' söyledi. Yılların arkadaşlığına saygı göstermek zorundaydım.

6- Ertuğrul Özkök'ün 'Ben şantaj yapmadım, bana iftra atılıyor' sözlerini anlayamadım. Konu onun gıyabında gelişmişti.

7- Bahattin Yücel herkesi kollayan bir açıklama yaptı. Benim anlattıklarımı doğruladı. Ertuğrul Özkök ve Zafer Mutlu'nun o dönemde 'dosya yok' dediklerini anlattı. Dosya var ya da yok, bu benim dışında, ben Yücel'e 'bana söyleneni' aktarmıştım.

8- O gece söylediklerimi bugüne kadar ilk kez söylemedim. 15 yıl önce de buna benzer sözler sarfettim. 28 Şubat uygulamalarına dönemin en büyük gazetesinin yöneticisi ve yazarı olarak 'zorunlu aktör' gibi katılmakla birlikte rahatsızlıklarımı her fırsatta dile getirmiştim.

9- O dönemdeki tavrım nedeniyle gazetemle yollarımı ayırmak zorunda kalmış, uzun süre hiçbir yerde iş bulamamıştım.

10- Benzer bir durumu sadece bir yıl çalıştığım Uzan Grubu'na el konmasından sonra da yaşamış ve mesleğe yeniden Zafer Mutlu sayesinde dönebilmiştim.

11- Aydın Doğan kısa bir süre öncesine kadar çalıştığım Vatan Gazetesi'nin de sahibiydi. CNN Türk'teki anımı, eğer Aydın Doğan hâlâ Vatan'ın sahibi olsa bile muhtemelen yine anlatırdım. Çünkü o sözler önceden planlanmış değildi, sözün oraya gelmesiyle söylenmişti. Muhtemelen hem gazetemin hem de CNN Türk'ün Aydın Doğan'a ait olduğunu unutur ve yine konuşurdum.

12- Ertuğrul Özkök'ün CNN Türk'e dava açacak olmasını yadırgarım. Kimse önemli bir olayda ve canlı yayında kimin ne söyleyeceğini bilemez. Bu risk bütün kanallar için geçerlidir.

13- Ertuğrul Özkök'ün 'Bizim kanalımızda bu adamları nasıl konuşturursunuz?' sözlerini ise anlamam mümkün değil. Sanıyorum bunun sansür olduğunu fark edecek ve üzülecektir.

14- Yayında söylediğim 'Bu gece meslek hayatımın sonu olabilir' sözü bir korku ve endişenin sonucu değil, bir anda 12 yıl öncesini hatırlamamın refleksi ile söylenmiştir.

15- Sözlerimin bir iftira, karalama, komplo olmadığını bütün yüreğimle söylüyorum. Amacımın kamuoyu tarafından anlaşıldığının kanıtı ise gazetelerin internet sayfalarında ve yüzlerce internet sitesinin okur yorumu köşelerinde yayınlanan yazılardır. Aldığım binleri aşan mesajlar ise cabası.

*****


Peki şimdi ne olacak?

Balyoz davasında bir ilke daha imza atıldı ve bir kuvvet komutanı mahkemeye giderek 'tanık' sıfatıyla ifade verdi. Jandarma Genel Komutanı Orgeneral Bekir Kalyoncu iddianamede 'darbe planı' olarak tanımlanan, sanık emekli ve muvazzaf subayların 'plan semineri' dediği belge üzerine bildiklerini söyledi.

Kalyoncu'nun sözlerinden o dönemde bir darbe olasılığı olmadığını, irticanın söylendiği gibi çok önemli bir tehdit olarak algılanmadığını anlıyoruz.

İfadeye bakıldığında 'Darbe planı-plan semineri' belgesinin askerin 'rutin' çalışmalarından biri olduğu görülüyor.

Nitekim Kalyoncu mahkemeye sanki tanık olarak değil de bilirkişi olarak davet edildiği hissine kapıldığını belirtti.

Dünkü ifadelere bakıldığında, eğer bir kuvvet komutanı mahkeme tarafından ciddiye alınacaksa, darbe planı iddiası tamamen çökmüş durumdadır.

Ama mahkeme aksi yönde düşünüyorsa bu sefer de bir kuvvet komutanının sözlerine inanılmadığı anlamı çıkacaktır.

Kişisel görüşüme göre bu dava artık iyice çıkmaza girmiştir. Hâkimlere kolaylıklar dilerim.Balyoz'un muvazzaf subayları için emeklilik pazarlığı yapılıyor

Can Ataklı - catakli@gazetevatan.com



Balyoz davası nedeniyle tutuklanan pek çok subay cezaevinde birinci yıllarını doldurdu. Subay ailelerinin sessiz desteği ısrarla sürüyor.

Silivri'de ailelerin kurduğu çadırlar 'buraya daha çok tutuklu gelecek, bu nedenle binayı büyütmek zorundayız, inşaat yapacağız' denilerek kaldırılmıştı.

Ama aileler Silivri nöbeti tutmaya devam ediyor.

Balyoz'da eski kuvvet komutanları ve orgenerallerin yanı sıra 30'u aşkın muvazzaf general de sanık durumunda.

Bu komutanlar bir yıldır hapiste ama rütbeleri henüz sökülmedi, sadece terfi alamadılar, açıkta bekliyorlar.

Şimdi yazacaklarım 'şiddetli dedikodu' niteliğindedir. Doğrulatma şansım pek yok ama, birçok kaynaktan 'isim vermeme' kaydıyla duyduğum bir gelişmeyi anlatmak istiyorum.

Balyoz davası bir tür 'darbe planı' olarak sunulsa da, hemen her ülkenin genelkurmay başkanlığında yapılan, 'beklenmedik gelişmelere karşısında neler yapılması gerektiğini' kapsayan bir plan semineri aslında.

Daha önce de yazmıştım, mahkeme bu planın bir darbe olup olmadığını anlamak için çabalıyor. Oysa NATO ülkelerinin askeri yetkililerinden kurulacak bir 'Bilirkişi heyeti' planı inceleyebilir ve darbe planı olup olmadığına karar verebilir.

Mahkeme bunu yapmıyor. Ancak 'sanıklar' bir yıldır iddianameyi 'delik deşik' ettiler. Bu konu kamuoyunun pek bilgisinde değil.

İddialara göre Balyoz davası iddianamesinde 1542 hata bulunmuş. Tarih, isim, yer hataları çok fazla. Belge olarak sunulan birçok yazışmanın sonradan oluşturulduğu iddiaları zaten çok vahim.

İktidar, davanın açılmasından herhalde çok memnun ama seyrinden o kadar da memnun değil. Çünkü bir süre sonra dava tamamen çökebilir.

Aslına bakarsanız sanıklar için çoktan tahliye verilebilirdi.

Sorun şu; tahliyeler olursa muvazzaf subaylar görevlerine geri dönecek.

İşte korkutan bu.

Söylendiğine göre Genelkurmay'la gizli bir pazarlık sürüyormuş. Deniyormuş ki, 'tahliyelerden önce muvazzaf subaylar emekli edilsin. Böylelikle kimse görevine dönemesin.'

Genelkurmay'ın ise buna çok sıcak bakmadığı belirtiliyor. Yani iktidar karşısında baş eğmiş bir görüntü veren ve özellikle asker çevrelerden büyük tepki alan Genelkurmay Başkanı Necdet Özel, Balyoz'un muvazzaf sanıklarının emekli edilmesine karşı çıkıyormuş.

Peki Balyoz'un muvazzaf sanıkları tahliye edilir ve görevlerine dönerse ne olur? Darbe yapmaya mı kalkarlar?

Olacak şey değil elbette. Ama bir yıl hapiste kaldıktan sonra görevlerinin başına dönen üst rütbeli komutanların tekrar yetkili hale gelmesi iktidarı ister istemez ürkütüyor.

Elbette darbe yapamazlar ama tekrar yetkilerine sahip bir durumda görevlerinin sonuna kadar onları kontrol edebilmek, onlara baş eğdirebilmek zorlaşır.

Ayrıca bir yıl hapiste kalmış generallerin, gerek Yüksek Askeri Şûra'da gerekse başka önemli toplantılarda iktidar mensuplarıyla bir araya gelecek olması da iktidarın karizmasında hasar yaratır.

Bunlar, dedikodu olsa da hiç de mantıksız değil. Balyoz sanıkları sırf bu yüzden hâlâ içerde yatıyor olabilir.

*****


Biz onu Genelkurmay Başkanı sanıyorduk, meğer o orduya sızmış bir teröristmiş

İlker Başbuğ hakkındaki iddianame aklı başında herkesin vicdanını sızlatacak cinsten.

Çok ilginç bir hukuk anlayışımız var. Genelkurmay Başkanı'nın, devletin diğer üst yetkililerinin önünde, kamuoyundan hiç saklanmayan ve hatta kimisi televizyonlardan canlı olarak yayınlanan neredeyse tüm konuşmaları 'suç kanıtı' olarak iddinameye girmiş.

O zaman en azından sonrak gerek; 'Başbuğ görevinin başındayken bunlar bilinmiyor muydu? Madem bu sözler suçmuş, o halde bu konuşmalara tanık olan Cumhurbaşkanı, Başbakan, bakanlar ve diğerleri görevlerini ihmal etmiş olmuyorlar mı?'

Hepsini geçelim, iddianamenin en komik cümlesi 'Başbuğ'un Ergenekon adına orduya sızmış bir yönetici olduğu.'

'Sızmak' nasıl oluyor? Askerlik yaşamına taa Kuleli Askeri Lisesi'nden başlayan, Harp Okulu'nu ve Harp Akademisi'ni bitiren, orgeneralliğe kadar gelip sonunda Genelkurmay Başkanı olan bir kişi için nasıl 'sızdı' tanımı kullanılabilir?

Ama fark etmiyor. Komik de olsa bu tür iddianamelerle yüzlerce kişi hapiste, sevdiklerinden ayrı, özgürlüklerini tadamadan ömür tüketiyor.

*****


Şu 'kâğıt parçası' konusu

Askeri örselemekle demokrasi ve hukuk savaşı verdiğini iddia eden koronun diline doladıklarından biri, eski Genelkurmay Başkanı Başbuğ'un Dursun Çiçek'in yazdığı ileri sürülen 'İrtica ile mücadele eylem planı' için 'kâğıt parçası' demesi.

Daha olay ilk ortaya çıktığında da yazmıştım, Başbuğ'a burada büyük haksızlık yapılıyor.

Sadece haksızlık da değil, alay ediyorlar, bu söz üzerinden aşağılıyorlar. Bu nasıl vicdandır, bu nasıl ahlâktır, anlamak zor.

Evet, Başbuğ 'kâğıt parçası' dedi ama, AKP'lilerin, yandaş ve yalakalarının atladığı bir kelime daha var. Başbuğ'un konuşmasını bir daha dinleyin. 'Arkadaşlar, bu hukuki olarak bir kâğıt parçasıdır' diyor Başbuğ. Çünkü bu sözlerin sarfedildiği tarihte, Dursun Çiçek imzalı belge bir fotokopiydi. Yani hukuken geçerliliği yoktu. Daha sonra ortaya 'gerçek imzalı' bir belge çıktı. Ama bu sefer de altındaki 400 sayfa ortadan kaybolmuştu.

Başbuğ 'gerçek imzalı belgenin' ortaya çıkmasından sonra böyle bir söz söylemedi ki. İkincisi, yine Başbuğ'un 'boru' sözü de alayla anılıyor. Yandaş ve yalakalar o görüntüleri tekrar incelesinler. Başbuğ basın toplantısında bir LAW silahı gösteriyor ve gülerek 'Korkmayın, boş bu, LAW silahı bu haliyle sadece borudur' diyor.

Tamam, intikam duyguları içinde Başbuğ'u ve birçok subayı tepe tepe yargılıyormuş gibi yapın, ama biraz da vicdan lütfen.

*****


Bekliyoruz!..

'Supermodel of Denmark' yarışmasını kazanarak mankenliğe başlayan Tülin Şahin, 'Topmodel Nasıl Olunur?' adlı bir kitap yazmış. Yalakalık yarışını kazanarak köşe sahibi olan yandaşlardan da 'Konu Mankeni Nasıl Olunur?' kitabını bekliyoruz artık!

*****


Bu ne hassasiyet

İktidardan habersiz MİT Müsteşarı'nı şüpheli sıfatıyla ifadeye çağıran Savcı Sadrettin Sarıkaya önce bu dosyadan alınmıştı şimdi de hakkında soruşturma yapılıyor. Adalet Bakanı 'çok adil' davranarak soruşturma iznini verdi. Gerekçe, savcının gizlilik taşıyan bilgileri medyaya sızdırmasıymış.

Eğer savcı belgeleri medyaya sızdırdıysa elbette hakkında soruşturma yapılacak ve suçu sabit görülürse cezalandırılacaktır.

Ancak 4 yıldır süren başka davalarda ifade tutanakları sorgulanan kişiler kapıdan çıkar çıkmaz medyaya veriliyordu, neden hiçbir savcı için bu tür bir soruşturma açılmadı?

Ya gazetelerinde 'yasak olmasına rağmen' bu gizli olması gereken soruşturma belgelerini çarşaf çarşaf yayınlayanların şimdi 'Olur mu ama böyle, gizli belgeler nasıl sızdırılır' diye feryat etmelerine ne demeli?

'Yetmezci çocuklar' hâlâ yetmedi mi?Savcılar MİT Müsteşarı için izin istedi mi?

Can Ataklı - catakli@gazetevatan.com


Neredeyse 10 yılı bulan AKP iktidarının en zora girdiği an bana göre özel yetkili savcıların MİT Müsteşarı'nı ifadeye çağırdığı an olmuştu.

Çünkü iktidar hiç beklemediği bir zamanda ve kendi yaratmadığı bir krizin içinde bulmuştu kendini.

Buna rağmen müthiş bir refleks göstererek 'jet hızıyla' bir yasa çıkardı ve bu sıkıntıyı bir süreliğine başından attı.

Aradan hayli zaman geçti. Ortalık sakinleşti. Kimsenin aklına MİT Müsteşarı'nın ifadeye çağrılması gelmiyor.

Peki iyi güzel de, özel yetkili savcıların 'çok önemli' suçlamalarına ne oldu?

Zaten yasada olan 'Başbakan'dan izin alınması' gereği pekiştirilince iddia edilen suçlar da düşmüş mü oldu?

Yandaş medyanın bir bölümü tarafından dile getirilen suçlamalar neydi:

- KCK'nın kuruluşunda MİT önayak oldu.

- MİT istihbarat toplamak amacıyla KCK içine pek çok ajan yerleştirdi. Bu ajanların bir kısmı üst düzey yöneticiliklere kadar çıktılar.

- Bazı MİT ajanları il ve bölge temsilcisi bile oldu.

- KCK'nın talimatıyla yapılan bazı terör saldırıları bilinmesine rağmen güvenlik birimlerine haber verilmedi.

- Haber verilmeyen bu saldırılarda 50'ye yakın asker ve polisimiz şehit oldu.

- MİT ajanlarının bizzat katıldığı bazı terör saldırılarında masum sivil vatandaşlar hayatını kaybetti.

Bu iddialar vahimdir. Özellikle yandaş medyanın bir bölümü tarafından dile getirilmiştir ve herhangi bir yalanlama da yapılmamıştır, bu nedenle altını çizmek istiyorum.

Şimdi merak ettiğim şu; Başbakan'dan izin almaları gerektiği halde, daha önceki benzer uygulamalarda buna dikkat etmeyen savcılar MİT Müsteşarı'nı da ifadeye davet etmişlerdi.

MİT Müsteşarı soluğu Çankaya Köşkü'nde aldıktan sonra ortadan kaybolmuş, çıkarılan yakalama kararına rağmen bir hafta 'kaçak' yaşamıştı.

Ardından çıkarılan daha doğrusu 'pekiştirilen' yasadan sonra tekrar makamına dönmüştü.

Peki 'vahim iddialar' konusunda değişen bir şey var mı? Yasa çıkınca o suçlamalar ortadan mı kalktı, yoksa suç olma vasıfları mı değişti?

Alelacele MİT Müsteşarı'nı ifadeye çağıran savcılar diyelim ki usul hatası yaptılar, o halde şimdi normal yolu izleyerek Başbakan'dan izin istemek durumunda değiller mi?

Bu kadar vahim iddialar olduğunu iddia eden savcılar yasa çıktıktan sonra neden soruşturmaya devam etmeye gerek duymuyorlar?

Bu yazımı yazdıktan sonra CHP Milletvekili Gürkut Acar'ın Adalet Bakanı'na yönelttiği soru önergesini gördüm. Acar aynı konuyu diye getirerek savcıların şu ana kadar Müsteşar'ı ifadeye çağırmak için izin isteyip istemediklerini soruyor ve şu çarpıcı soruyu dile getiriyor;

'Soruşturma izni istenmemesinin, 6278 sayılı Yasa (jet yasa) ile ilgilisi var mıdır? Böyle bir durum, kanun yoluyla yargılama sürecinin durdurulmuş olması sonucunu doğurmayacak mıdır?'

****


CHP Almanya'ya cevap vermiş Almanya'nın haberi yok

Geçen hafta cumartesi günü Almanya'daki Baden Württemberg eyaletinin Başbakan Yardımcısı Nils Schmid'ten CHP Genel Başkanı Kemal Kılıçdaroğlu'na yapılan daveti yazmıştım.

Tübingen ve Stuttgart gibi Türklerin de yoğun olduğu Almanya'nın en zengin eyaletinden gelen davete karşı CHP'nin ciddiyetsiz davrandığını da belirtmiştim.

Bu davetin programını organize etmekle görevli olan Tahsin Ersoy kasım ayında benim de yardımımla CHP Genel Merkezi'ne başvurmuştu. Defalarca yapılan yapılan yazılı başvurulara Genel Merkez hiç cevap vermemişti.

Sonunda Tahsin Ersoy Ankara'daki bir tanıdığı aracılığı ile Schmid'in davet mektubunu Genel Başkanlık makamına ulaştırmıştı.

Ama CHP'den yine ses yoktu.

Bunun üzerine konuyu bu köşeden dile getirdim.

Sonrası çok ilginç.

Hemen ertesi gün CHP dış ilişkilerden sorumlu Genel Başkan Yardımcısı Faruk Loğoğlu aradı. 13 Şubat tarihinde Baden Württemberg Başbakan Yardımcısı Schmid'e cevabi mektubu e-mail olarak gönderdiğini söyledi.

Canım sıkıldı tabii. Almanya'yı, Tahsin Ersoy'u aradım. O da çok şaşırdı. Kısa bir araştırmadan sonra tekrar aradı.

CHP cevap mektubunu Tübingen SDP Merkezi'ne göndermiş. Her gün binlerce e-mail'in geldiği merkezde cevap bulunmuş, çıktısı alınmış ve dosyaya konulmuş.

Çünkü bu cevap 'bir nezaket gereği' olarak algılanmış.

Ersoy dedi ki; 'Bu tür davetlerde bağlantı noktası programı organize eden kişi ya da kişilerdir. Gerek önceki mesajlarda gerekse elden gönderilen mektupta bağlantı noktası olarak benim adım verilmişti. SDP Tübingen Merkezi, durumdan benim de haberdar olduğumu düşünerek hiçbir işlem yapmamış.'

İşin özü şu; CHP halkla ilişkiler konusunda çok zayıf. Burada belli ki bilgisizlik de söz konusu. Bir dış temasta en tepe isimler arasında nezaket mesajları gidip gelir ama, bütün program destek birimleri tarafından hazırlanır ve uygulanır.

Bana göre Kılıçdaroğlu'nun Stuttgart - Tübingen ziyareti önemlidir. CHP biraz da yanlış anlamadan kaynaklanan aksaklığı hemen gidermeli, bundan sonrasi temasları Tahsin Ersoy'la yapmalı ve ziyareti gerçekleştirmelidir.

*****


İran, kaderini etkileyecek seçimin sonuçlarını izlemek yerine Aşk-ı Memnu dizisinin finaline kilitlenmiş. Anlaşılan İran halkı da Türk halkı gibi 'seçimini' çoktaaan yapmış! (Gani Yıldız)

İran, kaderini etkileyecek seçimin sonuçlarını izlemek yerine Aşk-ı Memnu dizisinin finaline kilitlenmiş. Anlaşılan İran halkı da Türk halkı gibi 'seçimini' çoktaaan yapmış! (Gani Yıldız)

*****


CHP'de yeni tüzük işlemiyor

Büyük kavgalara sahne olan ve yandaşların da alaylarıyla karşılaşan CHP Tüzük Kurultayı'nda tüzük büyük ölçüde değişmişti.

Değişikliklerden biri partinin her aşamasındaki seçimlerinde 'çarşaf liste' kullanılacağı kararı idi. CHP'liler bunun demokratikleşmede önemli bir adım olduğunu söylediler.

Kurultay'dan sonra örgüt seçimleri yapılmaya devam ediyor. Bunlardan Seydişehir ve Ankara Yenimahalle seçimleri dikkatimi çekti.

İki yerde de listeler çarşaf değil blok.

Nedenini sordum 'Arkadaşların kararı, bir sorun çıkmadığı için tek liste yapılmış' dendi.

Tabii ki bu da olabilir ama, daha Kurultay'ın üzerinden günler bile geçmeden tüzük değişmemiş gibi blok liste yapılması en azından şık olmamış.

*****


Yine döviz rezervi

Başbakan AKP Grup toplantılarında coştukça coşuyor. Önceki gün yine döviz rezervinden söz etti. Kendilerinden önce 27 milyar dolar olan döviz rezervini 80 küsur milyara çıkardıkları için övünüyor.

Sıradan vatandaşın çok hoşuna gidiyor ama gerçek bu değil ki. Daha önce de yazdım, Merkez Bankası döviz rezervi çalışıp kazanıp artırarak tasarruf ettiğimiz para değildir.

Bu para dış borç miktarına göre belirlenir, bir sıkıntı halinde borcun ödenmesi için kullanılır, Ankara'da değil Amerika'da saklanır.

Yani döviz rezervinin artması borcumuzun arttığının kanıtıdır.Yasa çıktı çıkmasına da ya savcılar diretirse!

Can Ataklı - catakli@gazetevatan.com


Sevgili okurlar; geçen hafta demokrasi tarihimizin en hızlı yasasının müthiş bir mücadele sonunda kabul edildiğine tanık olduk. MİT Müsteşarı böylelikle KCK soruşturmasını yürüten savcılara ifade vernmekten 'şimdilik' kurtuldu. Tabii kurtulan MİT Müsteşarı mı oldu yoksa işin arkasında başka bir şey mi var, o henüz tam belli değil.

Bu ne sevinç

Yıldırım hızıyla geçen yasa iktidar cephesinde ve yandaşlar arasında inanılmaz bir sevinç yarattı. Yandaş gazeteler mantığını nasıl kurdularsa artık Müsteşar'ın kurtarılmasını 'demokrasinin zaferi' olarak tanımladılar. Müsteşar'a yapılan davetin düşmesini manşet yaptılar. Demek ki bu olayın arkasında bayağı korkutucu bir şey varmış. Rahatladılar.

Müsteşar kaçaktı

Elbette MİT Müsteşarı Cumhurbaşkanı ve Başbakan'dan aldığı destekle yasa çıkıncaya kadar ifade vermeye gitmedi. Ancak bu kez ortaya garip bir durum çıktı. Çünkü Müsteşar tam 9 gün boyunca kaçak yaşadı. Bu da tarihimizde bir ilk oldu. MİT Müsteşarı 9 gününü kayıplara karışarak ve yasal açıdan 'kaçak' geçirdi. Güler misiniz ağlar mısınız?

Dalan örneği

Müsteşar 9 gününü kaçak olarak geçirince aklıma Dalan'ın durumu geldi. Onu da ifadeye çağırmışlardı, yurt dışındaydı ve gelmedi. Kaçak diyoruz ona. Nasıl öfke yapıldı ve yapılıyor Dalan'a. 'Suçu yoksa ne korkuyor gelip teslim olmalı' dedi iyi niyetli saflar. Ama sıra MİT Müsteşarı'na gelince kaçak değil demokrasi kahramanı oluverdi.

Savcı ya ısrar ederse

Meclis'in Müsteşar'ı korumak için çıkardığı yasa aslında bir yere kadar. Yani savcılar aynı işlemi bu kez önce Başbakan'a sorarak tekrarlayabilir. İşte o zaman ne olacak? Başbakan 'Tamam ifadesini alın' mı diyecek yoksa izin vermeyecek mi? İzin verirse sorun yok, ne olup bittiğini öğreniriz, ama izin çıkmazsa ortaya bambaşka bir sorun çıkacak,

Belge sunulacak

Savcılar cesaret edip Müsteşar'ı sorgulamakta ısrar ederse, izin talebi elbette kuru kuruya olmayacak. Başbakan'a sorgulama talebinin içeriği gönderilecek, eğer varsa suç iddiaları sıralanacak. Başbakan da kararını bu iddialara göre verecek. İzin çıkmaması Başbakan'ın tüm bu suçlamaların sorumluluğunu üzerine aldığını bir göstergesi olacaktır.

Altından kalkmak

Medyaya sızdırılan iddialar çok vahim. Çünkü bu iddialara göre MİT'in KCK içine sızma amaçlı operasyonlarında pek çok Mehmetçik şehit oldu, bir o kadar da sivil öldü. Bunların da ötesinde iddialara göre zaten KCK yapılanması da MİT'in eseri. Başbakan izin vermezse bu iddialarını sorumluluğunu üstlenmiş duruma düşecek. Bunu yapar mı?

Asıl endişe başka

Ancak anlaşıldığı kadarıyla iktidar kanadını zora sokan asıl endişe başka. KCK ile bağlantılı olarak sorgulanmak istenen MİT Müsteşarı'nın terör örgütü liderleriyle yaptığı görüşmeler mercek altına alınmış. Bu görüşmeler zamanında gizlenmişti ama deşifre olduktan sonra 'hükümetin politikası' olarak sunuldu. İktidar görüşmeleri savundu.

Teröristle pazarlık

Söylendiğinde sevimsiz gelen 'teröristle pazarlık' kavramı iktidar ve yandaşları tarafından 'barış için gerekli, akan kanı durduracak gelişme, Kürt sorununu çözecek ilaç' olarak sunuldu kamuoyuna. Oysa yine anlaşıldığı kadarıyla verilen sözler, parlak gibi sunulsa da AKP tabanında bile rahatsızlık yaratacak cinsten. İktidarı korkutan bu.

Türkiye'nin bölünmesi

Çünkü verildiği söylenen sözlere göre İmralı'daki teröristbaşı önce ev hapsine alınıyor sonra da siyaset yapması için serbest bırakılıyor, Kürt özerk bölgesi oluşturuluyor, PKK'lı teröristler Kürt bölgesinin güvenlik güçleri haline getiriliyor. Bunu bırakın bütün Türkiye'ye, AKP'ye oy verenlere bile alıştırmadan anlatmak mümkün olabilir mi?

Başbakan söyleyebilir mi?

Savcıların incelediği belgelerde bulunduğu ileri sürülen 'verilmiş bu sözler' iktidar yandaşları tarafından aslında birkaç yıldır dile getiriliyor. Ancak bu sözleri Başbakan çıkıp söyleyebilir mi? Bunun bir hükümet politikası olduğunu açıklayabilir mi? Başbakan İmralı'da görüşmeler yapıldığını bile söyleyememiş, 'Bunu iddia eden şerefsizdir' demişti.

Devlet- hükümet

Başbakan teröristlerle MİT Müsteşarı'nın görüştüğü imalarını bile bile doğrulamamış ve 'Hükümet görüşmez, devlet görüşür' savunmasını yapmıştı. O tarihlerde Başbakan'ın devletten kastettiğinin asker olduğu ileri sürülmüştü. Yandaş medya ise teröristle görüşme yapmanın kötü olmadığını anlatmaya çabaladı bu süreçte.

Oslo görüşmeleri

Kamuoyu 'teröristle görüşme' fikrine alıştırıldığı sırada nereden geldiği belli olmayan bir ses kasetiyle hükümetin emri doğrultusunda teröristlerle görüşmeler yapıldığı ortaya çıktı. Ancak hazırlanmış olan kamuoyu buna tepki göstermedi. İktidara destek verdi. Görüşmelelerin içeriğini tartışmak isteyenler de 'ırkçı-darbeci' diye suçlandı yine.

Korkmayın bunlar olmaz

İktidar yanlıları bu yazdıklarımın gerçekleşmesinden endişe duyabilirler. Ama rahatlatayım, korkmasınlar, hiçbir şey olmaz. Eğer iktidar bu kadar şiddetli biçimde olayın üzerine gidiyorsa, artık tek bir savcı bile cesaret edip de MİT Müsteşarı'nı sorgulamak için Başbakan'dan izin 'ricasında' bulunmaya kalkamaz. Anında başına geleceğini bilir.

Sadece bu olay mı?

Son çıkan yasanın yaratacağı iklimde savcılar iktidardan yana olduğu bilinen hiç kimse için izin gereksin gerekmesin, bir soruşturma açamazlar artık. Yasanın asıl amacı budur. MİT adı kullanılarak aslında iktidara yakın herkes koruma altına alınmıştır. Sorun izin istemek değildir, iktidarla ilgili bir kişiyi suçlamaktır. Hiçbir savcı buna cesaret edemez.

Cumhurbaşkanı'nın tavrı

MİT olayında en garip tavrı Cumhurbaşkanı takındı. Olayın duyulması üzerine soluğu Köşk'te alan MİT Müsteşarı'nı dinledi ve kendisine destek verdi. Cumhurbaşkanı Meclis'in çıkardığı bir yasayı 7 saat gibi inanılmaz bir sürede inceleyip onayladı. Anlaşılan iktidarın korkusuna Cumhurbaşkanı da hak veriyor ve gereğini yerine getiriyordu.

Kimyalar bozuldu

MİT olayının ortaya çıkması iktidar yandaşı medyanın da kimyasını bozdu. O güne kadar yapılan hukuksuzlukları, haksızlıkları, hileleri gördükleri halde sesini çıkarmayanlar, MİT olayında birden şahin kesildiler. Ortaya çok komik bir manzara çıktı. Ama fark etmiyor tabii. Sadece onların sesi çıktığı için halkın yarısı inanıyor bunlara.

İyi de oluyor

Tabii olaya iyimser açıdan bakalım. Demek ki neymiş; 'Soruşturmalar gizliymiş, insanların kişilik hakları varmış, kişilerin onurlarıyla oynanamazmış, mahkeme hüküm vermeden herkes masum sayılırmış, medyaya belge sızdırmak çok ayıp ve suçmuş.' Bunları ülkemizin gerçek demokratları söylemiyor, yandaşlar söylüyor. Daha komik bir şey olabilir mi? Hepinize iyi haftalar dilerim...Kırılma noktası Uludere; vur emrini kim verdi?

Can Ataklı - catakli@gazetevatan.com



İktidarı telaşlandıran, adeta kendi ayağına kurşun sıkarcasına yasamayı yürütmenin emir kulu haline getiren uygulamaların, bırakın Anayasa'yı, hukukun temel ilkelerine aykırı yasa çıkarmaya zorlayan MİT operasyonunda kırılma noktasının Uludere'deki talihsiz olay olduğu görülüyor.

İçi boş Kürt açılımıyla başlayan, Oslo görüşmelerinin deşifre olması ile tırmanan, KCK operasyonları ve kanlı terör eylemleriyle tepe noktasına varan süreçte sanıyorum 'bardağı taşıran damla' Uludere olayıdır.

KCK soruşturması kapsamında hem savcılık hem de emniyet tarafından yürütülen istihbarat çalışmalarında MİT'in KCK yapılanması içinde yer aldığı ve sonu ölümlerle (şehitlerle) biten birçok olayda rol aldığı herhalde bir süre önce ortaya çıkmıştı.

Uludere olayı ise hepsinin üzerine tuz biber ekti..

İktidarın ve kullandığı MİT'in güya 'barışı sağlamak için teröristlerle müzakere planı'nın duvara tosladığı gün gibi ortada.

Uludere olayı bu duvara toslamanın son halkası ve doğal olarak iktidarda panik yarattı. Bu nedenle iktidar Uludere olayını örtbas etmek için elinden geleni yapıyor.

Konuyu, parlak sözlerle yargıya intikal ettirmek, Meclis komisyonu kurup milletvekillerini dağ başına göndermek, süreci uzatmak ve unutturmak içindir.

Olayın yargıya intikal ettirilmesinin hiçbir anlamı yok. Nitekim şu anda havanda su dövülüyor. Bölgedeki savcılar köylüleri, kaçakçıları, korucuları, güvenlik yetkililerini sorguluyor ve güya bilgi topluyor.

Oysa bu olay başta Başbakan olmak üzere ilgili tüm birimler tarafından biliniyor. Sadece bu makamlar doğru açıklamalar yapmıyorlar.

Olayı özetleyelim:

SÖYLENMEYEN: Türkiye'ye kaçakçı kılığında bir grup PKK'lının sızacağı ve bunların kanlı bir eylem yapacağı istihbaratı veriliyor. Bu istihbaratı kim verdi?

SÖYLENMEYEN: Gelen istihbarat devletin bir biriminde değerlendiriliyor ve ciddi bulunuyor. Bu istihbarat kime gitti?

SÖYLENMEYEN: İlgili birim inandığı ve güvendiği istihbarat konusunda operasyon yapma kararı alıyor. Sonunda vur emri veriliyor. Bu emri veren kim?

Bizler bu soruların cevaplarını bilmiyoruz.

Ama Başbakan, İçişleri Bakanı, Savunma Bakanı ve Genelkurmay Başkanı ile kuvvet komutanları bu soruların cevabını biliyorlar.

Peki neden hiçbir açıklama yapmıyorlar da 'yargı karar verecek' diyorlar? Yargı neyin kararını, nasıl verecek?

Eğer ille 'yargı karar versin' deniyorsa savcılar çağırsın Genelkuray Başkanı'nı ne olup bittiğini bir iki dakika içinde öğrenirler.

Bir istihbarat zafiyeti ve 'vur' kararında hata olduğu görülüyor. Devletin bazı birimleri herkesin gözü önünde yaşanan olaylardaki yanlışları görerek harekete geçmiş gözüküyor.

Yoksa bir 'erkler savaşı' falan yok.

*****


Bülent Arınç Anayasa Mahkemesi'ni tavsiye ediyor

Başbakan Yardımcısı Bülent Arınç'ı dinliyordum canlı yayında. Hükümette adeta travma yaratan MİT olayyla ilgili, alelacele çıkarılmak istenen yasa değişikliğini savunuyordu.

CHP'nin değişikliğe yönelik ağır eleştirilerine karşı çıkıyordu Arınç ve konuşmasının sonunda çok ilginç bir yol gösterdi.

Dedi ki 'CHP engelleyebiliyorsa yasayı engeller, ama yasa geçerse gider Anayasa Mahkemesi'ne.'

Oysa iktidar yıllardır CHP'nin her fırsatta Anayasa Mahkemesi'ne gitmesinden şikâyetçi. İktidar kanadı Anayasa Mahkemesi'nin de CHP'nin istediği yönde karar aldığını ileri sürer durur.

Şimdi ise Arınç 'Ne olur canım giderler Anayasa Mahkemesi'ne' diyor.

Öyle sanıyorum ki, 12 Eylül referandumunda halkın yargıyı ve yüksek yargıyı iktidara bağlayan Anayasa değişikliklerini kabul etmesinden sonra iktidar çok rahatlamış. Artık CHP'nin Anayasa Mahkemesi'ne gitmesinden bir endişe duymuyorlar. Anayasa Mahkemesi'nin iktidardan gelen hiçbir yasayı iptal etmeyeceğine inanıyorlar.

Galiba Arınç da bu inançla 'Anayasa Mahkemesi'ne gidersiniz olur biter' diyebiliyor. Nasıl olsa tek maddelik değişikliğin oradan dönmeyeceğini düşünüyor.

*****


'Hayaldi, gerçek oldu' diyebileceğimiz bir olay daha: Atatürk'ün Gençliğe Hitabesi'ni okuyan gençler gözaltına alındı. (Gani Yıldız)

*****


'Yetmez ama evet' diyenler haklı çıktı

Güya daha demokratik bir anayasa için yargıyı iktidara bağlayan anayasa değişiklikleri yaptık ya, işte paket referanduma gittiğinde iktidar yandaşları 'yetmez ama evet' çığlıkları atmıştı.

Haklı çıktılar.

Çocuklar 'yetmeyeceğini' taa o günden görmüşler. O kadar anayasa paketi yapıyorsunuz, MİT'i unutmayacaktınız. O çok demokratik anayasa değişiklikleri içine 'Başbakan'ın kefil olduğu kişilere kimse dokunamaz, kimse bu konularda Başbakanı haksız göremez, her konuda haklıdır' diye bir madde koyardınız, sonra ikincisini eklerdiniz; 'Haksız olduğu durumlarda ilk madde uygulanır' derdiniz. Kısacası 'yetmezci' çocukların sesine kulak verseydiniz bugün MİT'e sorgu şoku hiç yaşanmazdı.

*****


Cemil Çiçek'le Ferhat Sarıkaya'yı konuştum

Salı günü Meclis Başkanı Cemil Çiçek aradı. Aynı gün yayınlanan 'İkinci Sarıkaya vakası' başlıklı yazıda adının geçtiğini belirterek 'Bir düzetme yapmak istiyorum' dedi.

Çiçek, Van Savcısı Ferhat Sarıkaya'nın meslekten atılması ile ilgili hiçbir talimat vermediğini söyleyerek süreci şöyle anlattı:

'Van Cumhuriyet Savcılığı Şemdinli olayı ile ilgili bir soruşturma yaptı. O tarihe denk gelen cuma günü akşamüzeri hazırlanan iddianame, ilgili ağır ceza mahkemesine verildi. Normalde mahkemenin iddianameyi incelemek ve kabul edip etmemekle ilgili 15 günlük süresi vardır. Ancak ertesi gün bazı gazetelerde iddianamenin neredeyse tamamının yayınlandığını gördük.'

Çiçek böylelikle iddianameyi basından öğrendiklerini söyledikten sonra şöyle devam etti:

'Genelkurmay bunun üzerine bir şikâyet dilekçesi verdi. Usule göre bu tür durumlarda Genelkurmay İkinci Başkanı yetkilidir. O sırada bu görev orgeneral Işık Koşaner'deydi. Şikâyet dilekçesi gelince adliye müfettişleri görevlendirildi.'

Dönemin Adalet Bakanı Çiçek müfettişlerin savcıya kınama cezası verilmesini istediklerini belirterek şunu söyledi:

'Rapor HSYK'ya gönderildi. Ben toplantıya katılmadım ama bakanlık adına müsteşarım gitti. O dönemin HSYK üyeleri 6'ya karşı bir oyla Sarıkaya'ya kınama vermediler onun yerine meslekten men ettiler. Oysa biz kınama çıkacağını bekliyorduk.'Kılıçdaroğlu muhalif CHP'lileri heyecanlandırdı

Can Ataklı - catakli@gazetevatan.com

Cuma gecesi Ulusal Kanal'da Halil Nebiler'in sunduğu 'Gündem Özel' programına Hürriyet yazarı Yalçın Bayer, Cumhuriyet yazarı Mine Kırıkkanat'la birlikte katıldım. Konuğumuz CHP Genel Başkanı Kemal Kılıçdaroğlu idi. 4 gazeteci dört bir yandan Kılıçdaroğlu'na sorular sorduk.

İlk izlenimimi söyleyeyim, Kılıçdaroğlu rahat görünmeye çalışırken huzursuz bir tablo çizdi. Sanıyorum 'Her soruya cevap veririm' edasıyla ama, 'ya ters bir şey gelirse' korkusuyla başladı programa. Açıkçası sonuna kadar da öyle gitti.

Kemal Kılıçdaroğlu'nu izlerken duygularım sürekli gel-git halindeydi. Bir an geliyor Kılıçdaroğlu'nu çok kararlı ve güvenli görüyorum ama biraz sonra bu görüntü yerini bir ürkekliğe ve kararsızlığa bırakıyor.

Sanki popülist ve hatta biraz da oportünist anlayış daha hâkim hale gelmiş CHP'de. 'CHP'ye oy veren vatandaşların önemli bölümü, partinin laiklik ve Atatürkçülük konusunu pek ağzına almadığını söylüyor' dedim, Kılıçdaroğlu 'inançlara olan saygısını' ve 'Atatürk'e olan bağlılığını' ülkenin mevcut 'muhafazakârlaştırılmış' iklimini rahatsız etmeyecek biçimde anlattı.

Kılıçdaroğlu da 'hâkim görüşün' etkisi altında kalmış olmalı ki laiklik konusunu sadece türbana indirgeyerek 'üniversitelerde kılık kıyafet sorun olmamalı' dedi. Atatürk'le ilgili olarak 'Her dakika Atatürk'ten söz edemeyeceklerini' vurguladı.

Emekli genelkurmay başkanının 'terörist' sıfatıyla tutuklanmasını klasik 'hukukun üstünlüğü' ve 'yargı bağımsızlığı' söylemiyle geçiştirdi.

Tutuklu iki milletvekilini çıkarmak için CHP'nin hiçbir şey yapmadığı iddiasına karşılık biraz daha güvenli konuşarak 'Tüm ülke cezaevine döndürüldü, sivil bir sıkıyönetim dönemi yaşıyoruz, bunlar özel yetkili mahkemeler değil özel görevlendirilmiş mahkemeler' dedi.

Medyadan çok şikâyetçi Kılıçdaroğlu. Haklı mı? Sonuna kadar. 'Havalar kötüyse bile bizden biliyorlar' diye espri yaptı. Ama medyada daha etkin olabilmek için hiçbir şey yapmadıkları eleştirilerini de duymazdan geldi.

Anayasa konusunda da CHP'nin kafası karışık. Örneğin CHP'nin neden AKP'nin bile önüne geçtiği ve ne istediği de pek anlaşılmıyor.

Önemli gördüğüm bir izlenimi aktarayım: Eğer o geceki soru cevap programı seçimden önce yapılmış olsaydı, Kılıçdaroğlu partisinin oyunu artırabilir miydi, kuşkuluyum. Kılıçdaroğlu satır aralarında çok önemli sözler söylemiş olsa bile, halkın oy kullanma kararını değiştirecek kadar hâkim değildi duruma.

Buna karşın, Kılıçdaroğlu'nun partiye yönelik sözlerinin parti içi muhalefeti heyecanlandırdığı ve hareketlendirdiği bir gerçek. Şu sıralar parti içi muhalefet, öncelikle bir tüzük kurultayı yapabilmek için imza toplama arayışı içinde. Muhalifler yeterli sayının bulunabileceğine inanıyor ama Kılıçdaroğlu'nun yetkisini kullanarak kurultay toplamayacağı görüşü ağır basıyordu.

Kılıçdaroğlu benim sorum üzerine 'Yeterli sayıyı toplamalarına bile bakmam, partimde böyle bir eğilim ağıır basarsa hiç durmam, tüzük kurultayını toplarım' dedi.

Aldığım bilgilere göre Kılıçdaroğlu'nun bu sözleri muhalefeti cesaretlendirmiş, imza kampanyası için daha iştahlı bir çalışma başlamış.

Kılıçdaroğlu 'anti demokratik' dediği parti tüzüğünün Kurultay'da değiştirilmesini istiyordu. Ama yeni duruma göre tüzük çok daha önceden de değiştirilebilir.

Tabii parti içi muhalefet tüzüğün değiştirilmesi halinde partinin daha demokratik olacağına ve parti yönetiminin kendi istekleri doğrultusunda değiştirilebileceğine inanıyor. Parti içi muhalefetin şimdilik 'Kılıçdaroğlu'nu da değiştirmek' gibi bir niyetinin olmadığını görüyorum. Onların asıl hedefi Parti Meclisi ve Merkez Karar ve Yürütme Kurulu'nda etkin olabilmek.

*****


Kılıçdaroğlu'ndan cümleler

Ulusal Kanal'da CHP Genel Başkanı'nı dinlerken söylediği bazı cümleleri aynen not etmişim. Bir tür gazetecilik refleksi bu tabii ki. Sonra notlarıma bakınca Kılıçdaroğlu'nun satır aralarında çok ilginç sözler söylediğini gördüm. Bunların bir kısmını hiç yorum yapmadan sizlere de aktarmak istiyorum;

- Özel yetkili mahkemeler özel olarak görevlendirilmiş mahkemelerdir.

- Bu davalar kan davası gibidir.

- Türkiye sivil sıkıyönetim dönemindedir.

- Demokrasi yok ki bu ülkede.

- Demokrasi olmamasına parça parça alıştırıldık.

- Toplum etkisizleştirildi.

- Berber bile telefonu dinleniyor diye korkuyor.

- Korku toplumu olduk.

- Daha çok tutuklamalar gelecek. 

- Bizim için bundan sonra medya artık iki ayağımızdır. Demek ki her yere gideceğiz.

- İş adamları bizimle ancak medya yokken konuşabiliyor, çünkü korkuyor.

- CHP'ye oy verenlerdeki kaygıyı biz de görüyoruz.

- Hangi TV kanalını açsak CHP eleştirisi ile karşılaşıyoruz.

- Seçimde yüzde 26 aldık, biz de üzüldük.

- Eski CHP anlayışı yükselen birini ayağından aşağı çekmekti.

- Bu partiye sevgiyi getireceğim. Kaybeden kazananı kutlayacak.

- Eski CHP'de kaybeden kazananın düşmanı olurdu.

- Orduya haksız bir saldırı varsa elbette hakkını savunacağız.

- Temel konularda uzlaşma olursa eski anayasa yeni anayasa olmaz. Amaç Türkiye'nin daha demokratik olmasıdır.

- Sadece Amerika'ya gitmiyoruz, her yere gidiyoruz.

- TESEV'den istifa edemem, çünkü burası bir dernek değil vakıf, ben kurucu üyeyim, ben varken Soros yoktu.

- Anti Amerikan değiliz, kimseyi düşman olarak görmeyiz.

- Amerika'ya gidip Türkiye'yi anlatmasak Amerika demokrasi kalitemizi sorgular mıydı?

- Milletvekili maaşları fazla değil.

- Milletvekillerine zam yapılma yöntemine karşıyım. Gizlice olmamalı.

- Merkez Bankası'nın hiçbir itibarı kalmadı artık. Çünkü iktidarın emrinde. Onun ağzına bakıyor. Bu nedenle dünya güvenmiyor.

- İstanbul'da bazı meclis üyeleri ranta ortak oluyor. Onlara ne yapacağımı ben biliyorum.

- Hüseyin Aygün'ün konuşması zamanlama açısından yanlıştı. Ama Atatürk Dersim'den sorumlu demedi.

- Sadece Hüseyin Aygün değil birçok isim yeni CHP'li.

- Geçmişteki bazı isimlerle ilgili MİT bilgileri açıklansın. (Nâzım Hikmet, Sabahattin Ali...)

*****


İlk kez seçilen vekilin hayal kırıklığı

Kemal Kılıçdaroğlu Ulusal Kanal'daki programımızda aslında eski siyasetçilerin bildiği ama yenileri hayal kırıklığına uğratan bir uygulamayı anlattı. Yeni seçilen milletvekillerinin Meclis'e heyecanla geldiğini söyleyen Kılıçdaroğlu 'O heyecanla Meclis kürsüsünden her şeyi söyleyebileceklerine inanıyorlar' dedikten sonra 'Ama oysa durum öyle değil' vurgusunu yaparak 'Meclis'te konuşmaların kuralı belli, gündem dışı beş dakika konuşabilirsiniz. Önergeler için de beş dakika. Genel görüşme talepleri için 10 dakika. Bütçede 20 dakika-30 dakika' diye konuştu.

Kılıçdaroğlu 'Tabii bu da yeni milletvekillerinde hayal kırıklığı yaratıyor. İktidar ne yazık ki şimdi bu konuşmalara da kısıtlama getirmek istiyor' dedi.

*****


Başbakan Yardımcısı Bülent Arınç, 'Milletin duasıyla iktidara geldik' demiş. AKP'nin son seçimde yüzde 50 aldığını düşünürsek diğer yüzde 50 de gitmesi için dua, hatta 'beddua' ediyor olabilir!İşte bu haftanın fıkraları

Can Ataklı - catakli@gazetevatan.com


Yıldırım Tuna'dan gelen fıkralarla keyifli pazarlar dilerim;

İlk gelen oturur

Temel ilk defa uçağa binmiş, uçakta dışarıyı en iyi görebileceği koltuğu hayli aramış, bulmuş ve oturmuş, biraz sonra adamın biri gelip 'Kalkar m ısınız?.. Orası benim koltuğum' demiş nazikçe. 'Git be başımdan' demiş Temel sinirlenerek, 'Buraya önce ben oturdum!' Adam 'Tamam ulan..!' demiş bu sefer kızarak, 'Uçağı sen uçur o zaman.. Manyak..!'

Nankör

Adam atıyla gezerken attan düşüp ayağını kırmış, durumu çok kötüyken at dişleriyle onu kemerinden kavrayıp bir ağacın altına yatırmış, elinden geldiğince ayağı kırık adamın rahat etmesi için sırtını, başının altını otlarla beslemiş ve yardım getirmek için oradan dörtnala çiftliğe koşmuş. Aradan haftalar geçmiş,adam bu olayı bir arkadaşına anlatınca arkadaşı çok şaşırıp atın zekasına inanamadığını söylemiş, 'Ne zekisi be!' demiş adam sinirlenerek, 'Senin salak gitti bana veteriner getirdi..!'

Önemli özellik

Adam kayak yapmak için gittiği dağ otelinde telesiyej sırası beklerken tepeye çıkmak isteyenleri almak için boş dönen lift arkasından dolanıp ensesine çarpmış, adam o sadmeyle yüzükoyun kara kapaklanmış, kaldırıldığı hastaneden telefonla 'Sa ğlık Sigortasını' aramış, sigortacı olayı dinledikten sonra hastane masraflarını reddedince

' Neden?.. Sigortam spor yaralanmalar ını karşılamıyor mu?..' diye sormuş üzgün bir ifadeyle. 'Etraf ı aval aval seyrederken ense kökünüze sandalyeyi yemişsiniz ama' demiş telefondaki görevli, 'Bu sizin resmen 'dikkatsiz bir salak' olduğunuzu ortaya koyuyor.. Sigortalanırken bu önemli özelliğinizi şirketimizden gizlemeniz nedeni ile maalesef ödeme yapamıyoruz..!'

Müthiş tesadüf

Yorgun işadamı gece yarısı otele gelip tek kişilik bir oda istemiş, resepsiyon memuru giriş işlemlerini yaparken adamın gözü lobide kendisine bakıp gülümseyen harika kadına takılmış, görevliye 'Bir dakika bekler misiniz?' diyerek koşmuş lobiye ve kısa bir müddet sonra kolunda o kadınla dönmüş resepsiyona 'İnanılmaz tesadüf.. Karıma rastladım, odayı çift kişilik yapalım lütfen' demiş nazikçe. Ertesi sabah otelden ayrılırken kendisine 3000 dolarlık fatura uzatılınca 'Neee??.. Ama bir gece kald ım ben?' demiş müthiş şaşırarak. 'Hakl ısınız efendim' demiş resepsiyon görevlisi saygılı bir ifadeyle, 'Ama eşiniz hanımefendi beş kuruş vermeden tam 3 haftadır bu otelde kalıyordu!'

Alışkanlık

Patron inşaatında çalıştırdığı işçisine haftalığını ödedikten sonra işçi '200 lira eksik verdiniz' demiş. 'Seni uyanıııkk..!' diye cevap vermiş patron, 'Geçen hafta bilerek 200 lira fazla verdim, gıkını çıkartmadın ama?' İşçi boynunu büküp 'Hatalı ödeme bir kereye mahsus olabilir efendim' demiş 'Ama bunu alışkanlık haline getirdiğinizi hissettim, sadece o nedenle uyarmak istedim, o kadar..!'

Fikri yok

Şeriatla idare edilen bir ülkede küçük çocuk süpermarkette annesini kaybedince başlamış ağlamaya.. Onun bu durumunu gören mağaza yetkilisi çocuğun yanına gidip 'Korkma oğlum' demiş, 'Şimdi buluruz.. Söyle bakayım annen nasıl biri?' Oğlan 'Ne bileyim amca?' demiş burnunu çekerek, 'Hiçbir fikrim yok ki..!'

*****


Eğlenceli laflar

Açıkçası aşağıdaki cümleler bana da gönderilen (belki binlerce kişi gibi) bir mesajdan alındı. Başka yerlerde yayınlanmış olabilir. Ama ben hiç okumamıştım. Hepsi pek komik. Sizlere de komik gelir sanıyorum. Daha önce okuduysanız da gülersiniz diye düşündüm;

Az önce Fransız bir turist Sultanahmet'e nasıl gideceğini sordu, ben de onu Sultangazi 'ye yolladım. Fransa, bu daha başlangıç!

***


Düğün videomuzu tersten oynattıkça sevinçten uçuyorum. Yüzükler çıkıyor, karım salondan çıkıp arabaya binip gözden kayboluyor. Süper!

***


Bakkalda 10 kuruş eksiğim çıktı cebimdeki sakızı uzattım, afalladı. Gün intikam günüdür bakkal amca!

***


Bilgisayar önce masaüstüne, sonra dizüstüne, daha sonra cebimize girdi. Eğer böyle devam ederse gireceği yerin düşüncesi ürkütüyor beni.

***


Ateşin icadından önce ölüp cehenneme giden mağara adamı, hala şaşkınlık içerisinde!

***


Ofsaytı bilen kadından uzak duracaksın hacı. Ofsaytı bilen kadın Hakan diye kaydettiğin Ece'yi de bilir, yemeğe çıkardığın sözde amcanın kızını da...

***


Türk kızları mı Rus kızları mı deseler hiç düşünmeden Türk kızları derim. Çünkü düşünürsem Rus kızları derim.

*****


Filozof kadınlar

Bu da mesaj olarak geldi. Kadınlar zaman zaman 'flozofça sözler' söylerler. Peki hangi filozofça sözü hangi kadınlar söyler acaba. Buyrun bakın;

- Mutlu etmeyeceksen meşgul de etme! (40+ kadın)

- Ayrıca tatmin etmeyeceksen, tahrik de etme! (45+ kadın)

- Bedenim bakire olsa ne yazar, ruhum çapkın olduktan sonra. (Bulamayan kadın)

- Diz üstü yaşamaktansa ayakta ölmeyi tercih ederim. (Aldatılmış ve affetmemiş kadın)

- Hayat yollardan çizilmiş olsa bile bu yollardan birini seçeceksin, seçtiğin yolda ölüm olsa bile selam verip geçeceksin.' (Evli kadın)

- Her zaman mutluluğun doruğundayken gülünmez, bazen sırf hayata gıcıklık olsun diye uçurum kenarındayken bile gülümseyeceksin. (Aldatan kadın)

* Ben 'seninle toprağa girerim' diyenleri çok gördüm, öyle diyenleri hep yalnız gömdüm. (Ertesi gün aranmayan kadın)

- Her genç delikanlının sevgilisi olabilir ama her genç kızın delikanlı sevgilisi olamaz. (Yüz bulamayan kadın)

- Biz konuşursak âlem dilsiz kalır. (İntikamcı kadın)

- Bir kız bir erkeğe boyun eğmez. Hiçbir erkek de bir damla göz yaşına değmez. (Feminist kadın)

- Az kaşardan tost, çok kaşardan dost olmaz. (Sevgilisini kaptıran kadın)

- Varlığım hissedilmeyebilir belki ama yokluğum koyar. (Terk edilen kadın)

- Evlenip balayına gideceğime evlenmeyip alayına giderim. (Özgür kadın)

- Kısmetse dönerim. (Gece kız kıza çıkan kadın)

*****


Gani Yıldız'dan

İktidarın beğenmediği işler yapan savcılar için soruşturma izni 'jet hızı'yla verilirken, gözde savcılar için soruşturma izni 'hızlandırılmış tren' gibi gidiyor; yol kazasına uğrayıp seferden çekiliyor.

***


Enerji ve Tabii Kaynaklar Bakanı Taner Yıldız, 'Rusya'dan aldığımız doğalgazı geçen yıldan daha uygun fiyata alıyoruz' demiş. Bari dikkat edelim de, 'aldığımız bu gazla' daha fazla gaz alıp fiyat avantajını kaybetmeyelim!

***


Milli Eğitim Bakanı Ömer Dinçer, öğrencilere dağıtılması planlanan tabletler için, 'Beyaz bir içerik taşıyacaklar' demiş. Müfredatta 'beyaz bir sayfa' açılacağı kesin, yeter ki ideolojik yüklemelerle 'ak bir sayfa'ya dönüşmesin!

***


CHP Genel Başkanı Kılıçdaroğlu, MİT yöneticilerinin hukuki soruşturmalarını Başbakan iznine bağlayan MİT Kanunu'ndaki değişiklik için, 'Trafikteki kırmızı ışığı kaldırmak kadar aptalca bir teklif' demiş. Neden aptalca olsun ki? Tek adamlığa giden yolda yavaşlatan ve durduran bütün unsurlar ortadan kaldırılıyor işte!

***


Meclis Başkanı'nı ziyaret eden çocuklar, 'Bizim anlayabileceğimiz bir anayasa yapın' demiş. Belki de bazen 'çocuk aklı'na uymak en iyi seçenek; kolay anlaşılan bir anayasa kulağa hoş geliyor.Meğer bütün yandaşlar CHP'liymiş

Can Ataklı - catakli@gazetevatan.com

Yarın CHP'nin 'Tüzük Kurultayı' var. Parti içi hukuki bir kargaşa nedeniyle iki ayrı kurultay yapılacak. Biri yarın diğeri pazartesi günü. Ancak yarın çıkacak sonuca göre belki de ikincisine hiç gerek bile kalmayacak.

Peki kamuoyu bu kurultayların neresinde?

Açıkçası, hiçbir yerinde.

Çünkü CHP'nin tamamen iç tartışması olan bu kurultaylar halkı hiç ilgilendirmiyor.

Halk CHP'nin bundan sonra ne yapacağına, iktidar alternatifi olabilecek politikalar üretip üretmeyeceğine, kendisi için bir umut olup olmayacağına bakar.

Elbette CHP'de parti içi demokrasinin kurulması, halkın bu beklentilerinin de tetikçisi olacaktır, yine de CHP içindeki kavga partililer hatta delegeler dışında kimsenin gündeminde değil.

Ama gazetelere ve televizyon kanallarına bakıyorum, herkes CHP'den söz ediyor.

Özellikle bugüne kadar AKP'yi iktidarda tutabilmek ve yapılan bütün hataları örtbas etmek için çırpınan yandaşlar CHP ile yatıp CHP ile kalkıyorlar.

Hepsinin de 'ulvi' bir amacı var. Hepsi CHP'nin iç tartışmaları bitirip 'iyi bir muhalefet partisi' olmasını arzuluyor.

Zannedersiniz ki hepsi de Türkiye'nin tek umudunun CHP olduğuna inanıyor. CHP'nin içinde olduğu kötü durumundan hepsi rahatsız, hepsi tedirgin.

Hepsi CHP'ye akıl veriyor, hepsi CHP'yi yeni baştan yaratmaya çalışıyor.

CHP değişmeliymiş.

CHP değişimi okuyamıyormuş.

CHP hâlâ geçmişte kalmış.

CHP statükodan kurtulamıyormuş.

CHP etkili muhalefet yapamıyormuş.

CHP dünyayı anlamıyormuş.

CHP böyle gidemezmiş.

Güzel işte. Madem CHP bu kadar kötü, niye üzülüyorlar, sevinmeleri gerekmiyor mu?

Aslına güya demokrasi adına mücadele ettiklerini söyleyen bu yandaşların söylemek istediği, CHP'nin de tıpkı AKP gibi olması.

Diyorlar ki:

CHP türbana destek vermeli.

CHP Kuran kurslarına karşı çıkmamalı.

CHP Türkiye'nin bağımsızlığını dile getirmemeli.

CHP bizim istediğimiz anayasa değişikliklerine karşı çıkmamalı.

CHP Cumhuriyet ilkelerine sahip çıkmamalı.

CHP Atatürk devrimlerini artık savunmamalı.

CHP artık Atatürk'ten vazgeçmeli.

CHP Kürt özerk bölgesini kabul etmeli.

CHP Apo'nun affına karşı çıkmamalı.

CHP geçmişini kötülemeli.

CHP eleştirmek yerine iktidarı desteklemeli.

CHP hapisteki milletvekillerinden vazgeçmeli.

Kısacası yandaşlar kendi çıkarları için bunları istiyorlar, bunları hayata geçirmek için çırpınıyorlar ve buna demokrasi diyorlar.

CHP'yi de buna davet ediyor ve 'Takılın AKP'nin kuyruğuna, onun istediklerini yapın, Türkiye'yi birlikte dönüştürelim, siz de payınızı alın' demeye getiriyorlar.

CHP'liler sadece bu gerçeği görseler bile Türkiye'nin çehresini değiştirebilirler. Yarınki kurultayda tüm delegeler bunu göz önüne almalı.

*****


Neden tasarı değil de teklif

İktidar eğitim sistemini tamamen değiştirmeye çalışıyor. 28 Şubat'ın intikamı olarak da değerlendirilen yeni eğitim sistemine kısaca '4+4+4' deniyor.

AKP'nin eğitimi kökten değiştirerek kendi siyasi görüşü doğrultusunda bir sistem oluşturacağı eleştirileri de giderek artıyor.

Burada merak ettiğim şu; genellikle köklü değişimleri sağlayan yasalar hükümet tasarısı olarak getirilir Meclis'e.

Bunun anlamı şudur; İktidar 'ben köklü bir değişiklikten yanayım ve bunun bütün siyasi sorumluluğunu da üzerime alıyorum' demektedir.

Hükümetten gelen yasa isteklerine 'tasarı' denir.

İktidar partisinden ya da muhalefetten milletvekillerinin getirdiği yasa isteklerine ise 'teklif' denir.

Yasa teklifleri de elbette görüşülür ve yasalaştığı gibi kabul de görmeyebilir.

Buradaki incelik şudur: 'İktidarlar yasa tasarısının arkasında durur, sorumluğu alır. Yasa teklifine ise karşı çıkmasa bile sorumluluğunu almış sayılmaz.'

Eğitimde köklü değişim tasarı olarak değil teklif olarak geldi. Yani hükümet sorumluluğun altına girmiyor ve sayısal olarak çok üstün olduğu Meclis'e havale ediyor.

Yani sorumluluğu Meclis'e yüklüyor.

Buna karşı yasanın tasarı değil teklif olmasına rağmen Milli Eğitim Bakanı bunu hararetle savunuyor.

Kulağı tersten gösterip halkı yanıltmaktır bu.

*****


Kız çocuklarının okullaşma oranını düşüreceği eleştirisine hedef olan ve çocukların evde eğitim görmesini sağlayan sistem (Açık Eğitim) üstün zekâlılar içinmiş. İnsan ister istemez düşünüyor: 'İnanmamızı bekledikleri bu açıklama da geri zekâlılar için herhâlde!' (Gani Yıldız)

*****


Müyesser Yıldız 'esir hukuku' istiyor

Odatv davası nedeniyle tutuklanan gazeteci Müyesser Yıldız isyan halinde. Hakkında hiçbir suçlama yapılmayan, sadece sahte olduğu ve virüsle bilgisayarına gönderildiği bilirkişi raporuyla kesinleşen bir e-posta'da yazılanlarla iddianame düzenlenen Müyesser Yıldız Hâkimler Savcılar Yüksek Kurulu'na yazılı başvuruda bulunarak hakkında 'esir hukuku' uygulanmasını istedi. Yıldız, Anayasa Mahkemesi Başkanı Haşim Kılıç'a da yazdığı mektupta kendisine uygulanan hukuksuzlukları tek tek anlatarak 'Şu anda Anayasa Mahkemesi'ne kişisel başvuru hakkım olmadığını biliyorum, ama bu isyanımı hayata geçirebilmem için bana yol ve yöntem göstermenizi istiyorum' dedi.

***


NOT: Esirler suçlu değil, düşmandır, savaş sırasında yakalandıklarında bu kapsamda tutulurlar. Müyesser Yıldız hakkında bir suçlama olmadığına göre 'düşman' sıfatıyla hapiste tutulduğunu ironik biçimde anlatmaya çalışıyor.

*****


'Büyük örgüt var ama göremiyoruz'

Hrant Dink cinayeti davasını gören mahkeme, gerekçeli kararını açıklayınca kıyamet iyice koptu.

Çünkü mahkemenin gerekçeli kararında ortada büyük bir örgütün varlığının hissedildiği ama bunun görülemediği kaydediliyor.

Hâkimler daha ne desin ki?

Örgüt ortada. Ama gel de söyle bunun ne olduğunu.

Şimdi AKP ve yandaşları çok öfkeli. Davanın Ergenekon'a bağlanmamasından çok rahatsızlar ve üstelik çok da endişeliler.

Eğer mahkeme 'büyük örgüt var' tanımı yerine 'Bu Ergenekon'dur' deseydi herkes rahatlayacaktı.

İktidar ve yandaşları cinayeti Ergenekon'a bağlamak istiyorlar ama temas noktası bulamıyorlar.

Çünkü olayda adı geçen neredeyse tüm devlet görevlileri bizzat bu iktidar tarafından 'güven duyuldukları' için bulundukları yerlere atanmışlar zamanında.

Daha da ötesi, iktidar bu kişilerin çalışmalarından pek memnun ki, hemen hepsi Dink cinayetinden sonra terfi ettirilmişler, biri milletvekili bile seçilmiş.

Şimdi gelin de bunları Ergenekon'a bağlayın bağlayabilirseniz.

AKP adına konuşan Bekir Bozdağ çok öfkeliydi dün. Dink cinayeti mahkemesini AKP'ye karşı komplo kurmakla suçladı.

Kısa bir süre önce de MİT'e yönelik ifade atağı da yine AKP'ye karşı komplo olarak değerlendirilmişti.

İktidarda işler çok karışıyor galiba.Atatürk Kültür, Dil ve Tarih Yüksek Kurumu Yönetim Kurulu'na üye yapılan ama bundan sonra bile Atatürkçülük (yani Atatürk'e sevgi ve saygı duymak, onu unutmamak ve unutturmamak) hakkında demediğini bırakmayan, tepkiler üzerine kısa süre sonra istifa eden (veya istifa etmek zorunda kalan) Mümtazer Türköne bu kez Kazıklı Voyvoda tekniği olarak tarihe geçmiş olan 'yağlı kazık hukuku' getirilmesini istemiş.

Bir panelde yaptığı konuşmada 'Darbeciler için idam cezası geri getirilsin istiyorum. Darbe yapan veya yapmak isteyenler bunu bilerek yapsınlar. Hatta bana sorarsanız idam yerine eskiden olduğu gibi 'yağlı kazıklara oturtularak cezalandırılması' taraftarıyım(...) Çünkü biz bu ülkede hukuk çerçevesinde yaşamak istiyoruz' demiş. Ve bunu söyleyen kişi bir 'Prof Dr'... Darbelerin 'silahlı gasp eylemi' olduğunu söylüyor, doğru... Demokrasiyi silah gücüyle kesme eylemine ağır cezalar verilmeli, eğer 'idam etme', can alma da gerçekleşmişse aynı cezanın darbecilere uygulanması istenebilir bu da doğru...

'ADALET' İLE 'VAHŞET' ARASINDAKİ FARK!

Mesela çocuk tecavüzcüleri, ensest ilişki suçluları (kendi çocuğuna, akrabasına tecavüz eden caniler), kadın katilleri, planlı cinayet işleyenler için de 'idam cezası'nın geri gelmesi gerekir aslında... Bir çocuğun ve ailesinin hayatını mahvetmenin, insanların hayatına son vermenin adil karşılığı ancak bu olabilir, birçok insan da böyle hissedebilir. Ama idamın kalkmasının en önemli nedenlerinden biri 'can alma'nın hukuken olsa bile 'meşru bir eylem' haline getirilmemesidir. ABD'nin bazı eyaletlerinde devam eden idam cezasında 'damar yoluyla ilaç' yöntemi kullanılıyor ki bu en az acı veren yöntem olduğu için tercih ediliyor.

Suçlu hayatından oluyor ama 'vahşi ve ilkel' bir şekilde değil, öyle olsa bu ceza yasasını yapanların, cezayı veren hakimlerin ve uygulayanların 'en canice eylemleri kılı kıpırdamadan gerçekleştiren suçlular'la arasında ne fark kalırdı?

ORTAÇAĞ HUKUK ÇERÇEVESİ

'Eskiden olduğu gibi' yağlı kazığa oturtarak cezayı ise medeni bir ülkede bırakın bir profesörü, hiçbir insandan duyamazsınız. Çünkü 'eskiden olduğu gibi' dediğiniz şey bir 'Ortaçağ işkence yöntemi'dir ve yüzyıllar öncesinde kalmıştır, bugün ise ancak 'en korkunç işkence' tanımına örnek gösterilebilir, en ilkel toplumlarda bile rastlandığını sanmıyorum.

O nedenle bu 'yağlı kazık hukuku'nu istedikten sonra arkasından 'Çünkü biz bu ülkede hukuk çerçevesinde yaşamak istiyoruz' demek kadar büyük çelişki olamaz. Hangi 'hukuk çerçevesi' diye sorarlar, 'Ortaçağ hukuku çerçevesi'nde mi yaşayacağız? Doğrusu çok enteresan, bizde profesör olmuş kişiler bile 'en anormal' lafları ederek (Öcalan'ın paşa yapılmasını da önermişti hatırlayın) kendinden söz ettirirken aldığı bilimsel eğitimi de hiçe sayabiliyor.

*****


12 Eylül yargılanırken...

Artık 12 Eylül darbesinin yargılanıyor olması bu darbenin ve yapanların tarihe 'adalet önünde mahkum edilmiş olarak' geçeceği ümidini veriyor. 27 Nisan muhtırasının yargılanmasından henüz hiç söz edilmiyor ama öte yanda hem dış basın ve Batı ülkeleri, hem de iç basın ve siyasetçiler yazılarda, konuşmalarda 27 Nisan'ın 'muhtıra olduğunu' vurguluyorlar.

Hükümet üyelerinin bu konudaki görüşü belli değil, bazıları 'muhtıra' diyor ve ne zaman darbeden söz edilse 27 Nisan'ı unutmuyor, bazıları ise 'muhtıra değil' demeye başladı. Ama kim ne derse desin, bence 27 Nisan muhtırasının üstünün örtülmesi mümkün olamayacaktır, mutlaka oraya dönüş olacaktır, tarihe kaydedilen ve birçok şekilde ülkeyi etkilemiş olan böyle bir olay unutulamaz, hele de 'darbe yapmamış-muhtıra vermemiş insanlar' yıllarca cezaevinde tutulurken hiç unutulamaz.

HSYK'DA ADALET BAKANI

Ben bu yazıya başka bir şey söylemek için başladım aslında, 12 Eylül yargılanırken '12 Eylül'de yapılmış bir değişiklik' olan, 12 Eylül'le gelen 'Hakim ve Savcılar Yüksek Kurulu'nun başında Adalet Bakanı ve müsteşarın bulunması'na neden dokunulmadı? 12 Eylül Anayasası kıyasıya eleştirilir ve 'antidemokratik olduğu' söylenirken, siyasetten bağımsız olması gereken en önemli kurumlardan birinin başında 'antidemokratik sonuçlara yol açmış ve açacak' bir siyasi güç baskısı nasıl bırakıldı?

Haydi biraz da bunu tartışalım, Türkiye'de 'özgür, bağımsız yargı' olması gerektiğine inanan herkesin verilecek cevabı duymaya herkesin hakkı var çünkü!

*****


Anayasa önerilerinin gizlenmesi topluma haksızlık!

Hükümet veya yargı bu dönemde ilginç şekilde istedikleri konulara 'top secret' yani 'en üst düzey gizlilik' şartı getirebiliyor, istedikleri konularda ise herşey açıkta.. Birçok davada sonuçlar bile 'mahkemeden önce' açıklanıyor, bazı gazete köşecileri gelişmeleri savcıdan önce biliyor, Anayasa Mahkemesi kararları bile siyasi konuşmalarla istendiği gibi etkilenebiliyor, herkes istediğini biliyor, konuşuyor.

Ama mesela Büyükanıt'ın eşiyle veya Deniz Feneri'yle ya da yeni anayasa önerileriyle ilgili gizlilik kararları kolayca alınıyor. Daha önce de kurum ve kuruluşlardan, siyasi partilerden gelen önerilerin toplumla paylaşılması gerektiğini yazmıştım, öyle ya bu konu madem ki her vatandaşın hayatını birebir ilgilendiriyor, kim ne öneri vermiş onu duymak da gerekir. Son olarak BDP'li Komisyon üyesi Altan Tan da 'En aykırı fikirleri bile dinlemeliyiz. Dinlemeye tahammülünüz yoksa nasıl uzlaşacaksınız, nasıl konuşacaksınız' demiş ki haklı..

Mesela 'açılım' başladıktan sonra, bugüne kadar BDP'lilerden gelen açıklamalar sonunda net şekilde 'ayrı bir devlet, Öcalan'ın serbest bırakılması' noktasına geldi, dayandı. 'Devlet referandum öncesinde başlayıp seçim sonrasına kadar, belki de bugüne kadar Öcalan'la görüştüğüne, bu da BDP ve PKK liderleri tarafından detaylarıyla (mesela Habur) açıklandığına göre bakalım gelinen noktada öneriler nasıl tartışılacak, halk da izlemelidir herhalde.

Bu gizlilik kararı ile haksızlık ve hata yapılıyor bence!

*****


TRT'nin Atatürk dizisi!

TRT'de Atatürk'le ilgili ve aslında özellikle 'Atatürk devrimlerinin zararlarını' anlatan bir dizi başlıyormuş. 'Mustafa' filmi, Atatürk'le uğraşan yazılar, konuşmalar, internet siteleri yetmemiş demek ki bir de diziye gerek duyulmuş.

Milli bayramların kaldırılmasından sonra bu tür dizi ve filmlerle 'Atatürk Devrimleri'nin de kaldırılması düşünülebilir tabii.. Şu önerim neden ciddiye alınmadı anlamadım; toptan kaldıralım hepsini, Cumhuriyeti de, Kurtuluş Savaşı'nı da unutalım, tarihten de silelim olsun bitsin. Böyle parsel parsel uğraşmak herkes için zor oluyor azizim!

Öyle mektuplar geliyor ki ağzınız bir karış açık kalır; Atatürk'ün cenaze töreninde bulunan rahmetli Cemal Kutay'ın kitaplarında anlattıklarını niye okusunlar; onun İslami usule göre toprağa gömülmek yerine mumyalandığını söyleyenler bile var. Onun bunun abuk subuk laflarını alıp 'TBMM'yi bile namaz kılarak dualarla açan' Atatürk'e veryansın ediyorlar. Mozolesine bakıp, O'nun naşının aşağıda toprağın içinde olduğunu bile düşünemiyorlar.

İşte kafası çalışmayan ve hiç okumayan, öğrenmeyen insanlarla uğraşmak dünyanın en zor şeyi be yahu. Daha neler duyacağız bakalım! ABD uzun süredir Ortadoğu'da çıkaracağı savaşta Türkiye'yi ön saflarda kullanmanın planını yapıyor. Bir yandan Suriye'de Esad'a karşı 'Türkiye baskısının ABD'den daha etkili olacağı' masallarıyla Türkiye'yi 'tehdide yönelterek' Suriye ile birlikte Rusya'nın karşısına itiyor, diğer tarafta İsrail'le kapışacak olan İran'a karşı da yine Türkiye'yi direkt muhatap yapıyor ki Rusya burada da işin içinde..

Durum böyle olunca Türkiye 'Suriye'ye herhangi bir uyarı yaptığı anda Rusya hemen 'Ben Suriye'nin yanındayım, füzelerimi o dakika sınırlarına dizerim, Türkiye bunu böyle bilsin' mesajını veriyor. İran'la İsrail (ve tabii ABD) sürtüşmesinde de Rusya o dakika askerlerini Türkiye sınırına yığıyor.

HANİ İSRAİL'E ÇOK KIZMIŞTIK?

Şu sıralarda İsrail'in 'İran'a karşı ani bir saldırıya hazırlandığı, bu saldırıyı ABD'nin destekleyeceği ve Türkiye üzerinden yapılma ihtimali' gündemde.. Rusya'da bir gazete askeri kaynaklara dayanarak 'ABD'nin desteklediği İsrail'in İran'daki nükleer te-sisleri vurmaya hazırlandığını, Moskova'nın da bu ihtimale karşı hazırlık yaptığını' yazmış. Rusya'nın askerlerini Türkiye sınırına yığmaya başladığı bildiriliyor.

Birkaç gün önce YAŞ toplantısında da 'savaşa hazırlık' planları konuşuldu biliyorsunuz. Demek ki biz de hazırlanıyoruz. Durup dururken.. Bizimle hiçbir ilgisi yokken ABD'nin aynen Irak'a yaptığı gibi 'kendi çıkarları' için, keyfine göre İsrail'i desteklemek istediği için Türkiye ateşin ortasına atlayacak. ABD de Irak savaşına sokmayı başaramadığı Türkiye'yi bu kez başarıyla öne sürmüş olacak.

İLK HEDEF TÜRKİYE

İran defalarca 'Füze Kalkanı'na karşı İran'ın savunma yapma hakkı vardır ve hangi ülke saldırırsa saldırsın İran'ın ilk hedefi Türkiye olacaktır' açıklaması yaptı. Rusya 'ilk hedefinin Türkiye olacağı' mesajlarını veriyor. İyi de aklı olan hangi ülke 'zarar göreceği, bir savaşın ortasında kalacağı bu kadar net şekilde anlatılıyorken' hala gözü kapalı ABD'nin emrine uyar? Bizden başka bir ülke öne atılıp 'Füze Kalkanı'nı ben topraklarıma koyarım' dedi mi? 'Nato'nun kalkanı' filan diye yutturdular (diğer ülkeler yine de istemedi), Türkiye üzerine atladı, şimdi kısacık zaman sonra sıra bu düşünmeden verilen kararın cezasını çekmeye geldi.

Ayrıca biz her fırsatta İsrail'e olan öfkemizi haykırırken, ilişkilerimizi koparma noktasına gelmişken neden İsrail'in İran'a saldırma planlarında yer alıyoruz bu çelişkiyi anlamak da mümkün değil.

İki gün önce Brüksel'de AB-Rusya zirvesine katılan Rusya'nın AB Büyükelçisi 'ABD'den İran'a saldırı olursa bunun olumsuz etkisi sadece bölgeye değil, dünya geneline yayılır' uyarısı yapmış. Bu da çıkabilecek bir savaşın boyutları hakkında fikir veriyor, böyle büyük bir savaşta neden biz ilk hedef olalım?

TOPLUMA ANLATILMALI

Madem ki Yüksek Askeri Şura toplantısında da 'savaş hazırlığı' planı konuşacak noktaya geldik toplum da bu konuda bilgilendirilmelidir. Şu anda en önemli gündem bu olduğuna göre açıklama beklemek milletin hakkıdır. İş bu kadar ciddiye bindiğine göre kimbilir belki insanlar da 'evde ekmek yapmayı öğrenmeye' filan başlarlar, neden olmasın?

*****


Rüya gibi bir Hakko gecesi!

Vakko bugüne kadar yaptığı her organizasyondan, Şen Şapka'dan başlayarak giriştiği her işten yüzünün akıyla çıkmıştır ama giderek daha kusursuzu yakaladıklarına da görerek emin olmak mümkün..

Birkaç gün önce Vitali Hakko'yu anmak için Vakko Moda Merkezi'nde yapılan yemekli geceye katıldım. Aslına bakarsanız; uzun yıllar önce henüz Türkiye'de bugünün mağazacılık düzeyi ve anlayışı 'bir hayalden öteye gitmeyecek' günlerde Vitali Hakko'nun 'Batı'da ne varsa ben de ülkeme aynısını getireceğim' diyerek küçük bir şapka dükkanıyla başladığı ve kısa sürede geliştirdiği macerasını düşündükçe sadece bir gün değil, sık sık takdirle anıyorum ben onu..

STAR İTALYAN SANATÇILAR

Bu anma töreni de tam onun sanat aşkına, geniş dünya görüşüne, gecenin tanıtım broşüründe de belirtildiği gibi 'yenilikten, şıklıktan ve güzellikleri dostlarıyla paylaşmaktan mutluluk duyan' kişiliğine yakışır bir geceydi. Dünyanın en önemli piyanist, besteci ve orkestra şeflerinden biri olan Nicolas Guist, Grammy ödüllü flüt virtiözü Andrea Grimelli ve kulaklarımıza inanamayarak dinlediğimiz genç tenor Piero Mazzocchetti yüzlerce konuğu müzikleriyle büyülediler. Ünlü Napolitenlerden ve Carmen, Turandot gibi ünlü operalardan seçtiği şarkıları dinlerken 'keşke böyle sanatçıları daha çok dinleme şansımız olsa' diyor insan zira Türkiye'de opera, bale gibi sanatlar 'sahne bile bulamadıkları için' duraklama ve hatta gerileme dönemindeler maalesef.

Ben Vitali Hakko'yu ve ailesini sağlığında da tanıyan ve çok seven dostları arasındaydım. Bugün oğlu Cem Hakko'nun aynı ışıltıyı, aynı başarıyı, aynı sanat aşkını devam ettirmesini de çok takdir ediyorum. Kısacası arkadaşlar, tüm övgüleri hak ediyorlar, ne diyeyim!

*****


Televizyonda 2 bayan!

Dikkatli bir okurumuz 'Televizyonda 2 bayan devamlı olarak 28 Şubat bildirisinin tartışılmasını istiyorlar' diye yazmış yorumunda.. O iki bayanın kimler olduğunu tahmin edebiliyorum da 'neden sadece 28 Şubat bildirisinin tartışılmasını' istediklerini anlamakta zorlanıyorum.

O iki bayan 28 Şubat'tan önce 12 Eylül darbesinin tartışılmasını istemeliler değil mi? Ama yapmıyorlar çünkü yapamazlar. Referandumda 'darbelerle hesaplaşma' sözü verildiği halde kapı gibi 12 Eylül darbesi (aynen 27 Nisan muhtırası gibi) rafa kaldırılmıştır, halı altına süpürülerek unutturulmaya çalışılmıştır. Ve bu bayanlar o çizginin dışına taşamazlar.

Hele 'gerçekten olmuş ve hükümetleri indirmiş, binlerce kişinin işkence görmesine ortam hazırlamış darbenin adı bile anılmazken, 'olmamış ve olacağı da tek bir kanıtla ortaya konamayan' darbe için insanlar neden yıllardır tutuklu' sorusunu hiç tartışamazlar. Eh, böyle tartışmaya 'tartışma' denir mi hiç?Bildiğiniz gibi, Diyarbakır Bağımsız Milletvekili Leyla Zana 'Yeni anayasada Kürtler için 'bireysel haklar'dan söz ediliyor, ne bireysel hakkı, artık bize 'özerk bölge' bile yetmez, tam bağımsızlık istiyoruz' dedi. Daha 'açılım' projesi ilk ortaya atıldığında, hatta ondan yıllar önce Ahmet Türk 'le TV röportajı yaptığımda 'sonunda bu noktaya gelineceğini' söylemiş, onca katliamın 'bireysel hak' için yapılmayacağını defalarca vurgulamış, gerçeği bir an önce söylemelerini o günlerin DTP'lilerinden, daha sonrasının BDP'lilerinden istemiştim.

AYRI DEVLET TARİFİ

'Kürtlerin tüm bireysel haklarının verileceğinin, köylerin kasabaların isminin Kürtçe olarak değiştirileceğinin' söylendiği açılım sürecinde ben 'Hükümetin açılımı ile BDP'nin ve PKK'nın açılımı çok farklı, boşuna zaman kaybı bu' demekteydim. Gerçek talebin; bugün Zana'nın yaptığı açıklama, yani 'ayrı bir devlet' olduğu ve 'özerk bölge' ile başlayarak İspanya'daki gibi sonunda 'tam bağımsızlık' noktasına getirileceği aslında baştan tabak gibi ortadaydı.

'KÜRT SORUNU' MASALI

Ama nedense bir grup gazeteci ve akademisyen her gün TV'lere çıkarak bu tabak gibi tabloyu 'eşit haklar, kültürel haklar, demokratik haklar, Kürt sorunu' tanımları altında ve adeta beyin yıkama yaparak gizlemeyi.. Hükümet ise 'Bu açılım yanlış başlatıldı ve yanlış yürütülüyor. Silah bırakmayan bir terör örgütünün baskısıyla ve bireysel haklar diye başlayarak bir yere varamazsınız, tam aksine terörü güçlendirirsiniz' diyenleri de 'Kan aksın, analar ağlasın istiyorlar' diye suçlamayı sürdürdüler.

ZANA KÜRTLERİ TEMSİL EDİYOR MU?

BDP'liler Kürt oylarının yarısını bile almamalarına rağmen her zaman Kürt halkının temsilcisi gibi konuştular. Bu ülkede yaşayan Kürtlerin büyük çoğunluğunun 'terörü ve PKK'yı desteklemediği' bilinirken bir yandan 'PKK'nın sözcüsü' gibi konuşan ve davranan bir parti, diğer tarafta nasıl 'Kürtlerin temsilcisi' olabilir? Olamaz, nitekim olmadığı seçimlerde ortaya çıkıyor ama onlar hiç bozuntuya vermiyorlar.

Aslında durum şöyle olmalı; Zana da son operasyonlarda PKK'nın büyük kayba uğradığını, gücünü yitirdiğini görüyor. Amacın 'özerklikten bile büyük olduğunu' söyleyerek hem terör örgütüne yeni bir motivasyon veriyor hem de bu hedefi Türkiye'ye bir çırpıda açıklamış oluyor.

GÜNÜ KURTARMAKLA OLMAZ

Elbette söylediği şey 'ağzından kaçmış' veya 'Öcalan'dan habersiz söylenmiş' olamaz, artık zamanı geldi, İspanya'daki gibi önce özerklik sonra 'tam bağımsız devlet' aşamalarıyla uğraşmayalım, hedef budur diyor.

Ve bu açıklama açılımın kapanışıdır. Demek ki olayların gidişini zamanında görenler 'kötü niyetli' değilmiş, suçlarken 'günü kurtarmak' yerine iyi düşünmek gerekiyormuş. Bundan sonra bakalım yeni anayasa için 'referandum öncesinden başlayarak' ve Öcalan'la masaya oturarak yapılmış vaatler nasıl tutulacak, Hükümet bunu düşünmeli!

Amaç bu gazeteleri batırmak mı?

Gelişmelere baktıkça insanın takkesi uçuyor azizim, diyorsun ki; yahu bu ülkede hiçbir şey ve hiç kimse göründüğü gibi değil midir, her yüzün ve her olayın arkasında bir samimiyetsizlik, bir hile mi aramak lazımdır? İnanın ben neredeyse kimseciklere ve gördüğüm duyduğum şeylere güvenemez haldeyim, her olayda hemen kafamda soru işaretleri uçuşmaya başlıyor. Bunun adı olgunlaşmak mıdır, yoksa çok saftım da yeni mi ayılıyorum bilemem.

VATAN ve Milliyet gazetelerinin satışı ve sonrasındaki gerçekleri inceleyerek bir süre önce size anlatmıştım. Akla hayale gelmeyecek bir oyunun sergilendiği süreçte ortaklardan Demirören tarafı diğer ortak Karacan'ları yerden göğe haklı bir şekilde mahkemeye vermişti zira Ali Karacan gazeteye ortak olurken taahhüt ettiği parayı vermiyordu. Bırakın o parayı 'tek kuruş vermeden' gazetelerin yarısına ortak olduğunu iddia ediyor ve 'Hakkımı verin' diye tutturuyor ki inanmak gerçekten güç..

'YAVUZ ORTAK' EV SAHİBİNİ BASTIRIR..

Bu iki önemli gazetenin varlığını sürdürmesi için Erdoğan Demirören bugüne kadar tüm harcamaları kendisi yapmış, belgelerle ortada.. Karacan ise 'sermaye gösterdiği şirketin batık olduğu ortaya çıktıktan ve herhangi bir parasal katkıda bulunamayacağı da kesin olarak anlaşıldıktan' sonra bile tavrını değiştirmiyor. Tam aksine, 'Yavuz ortak ev sahibini bastırır' misali bir karşı dava açıyor; Vay efendim, diğer ortak nasıl benim onayım olmadan ödeme yapar da, beni borçlandırır da şöyle de, böyle de..

Gerçekten pes diyorum, PES çünkü: 1- Karacan ailesi tanınmış bir aile ve böylesine dürüst olmayan bir davranış onlara yakışmaz ve (gerçi artık insanların bu tür 'etik dışı olayları' umursamaz hale geldiğini, bu umursamazlıkta 'toplum değerlerini yitirmiş olmamız'ın büyük rolü bulunduğunu bilmeme rağmen) isimlerine zarar verir.

2- Gazeteci bir aileden gelen Ali Karacan 'iki gazeteyi bir anda büyük tehlikeyle karşı karşıya getirme sorumluluğunu' almaz, bunu taşıyamayacağını, taşımaması gerektiğini düşünür.

BÖYLE TESADÜF OLUR MU?

Bunların ikisi de düşünülmüyorsa, gözler o kadar kötü şekilde kararmışsa söylenecek tek şey kalır; yazıklar olsun! Ve ben bu durumda açıkçası arkadaşlar artık VATAN ile Milliyet'in uğraştığı bu yeni ve büyük sorunun 'tesadüf olmadığına', ikinci ortağın tesadüfen ortaya çıkmadığına inanırım. Tesadüf değilse, bu ülkenin basın özgürlüğüne, demokrasiye inanan insanları 'bağımsız basını korumaya çalışan gazetelerine' daha çok destek vermelidir. Her şeyi rahat köşelerinizden izleyecek misiniz siz? Bayram tatilinde haber olmuştu; TBMM Başkanı Cemil Çiçek, yeni anayasa çalışmalarını tangoya benzeten CHP yöneticilerine 'Ben çayda çırayı tercih ederim, daha yumuşak bir oyundur, hem başkalarının ayağına da basmazsınız' diye cevap vermiş. Esprili benzetmelere Ana Muhalefet'ten de esprili cevaplar gelmişti, keşke iktidar ve muhalefet birbirlerine hep bu yumuşaklıkta hitap etseler de zaten morali bozuk ve içinde çok sayıda 'şiddete meyilli' insan barındıran toplum örnek alsa.. Ama öte yanda, umalım da sonunda yeni anayasanın ciddiye alınma ölçüsü 'bir dans veya oyun' kadar olmasın.

Bir de uyarım var naçizane, ODTÜ dönemimde 'HOYTUR' ekipleriyle 'Çayda Çıra' dahil neredeyse tüm folk oyunlarını yıllarca oynayıp gösterilere katıldığım, daha sonra İngiltere'deki Türklere 'Kafkas oyunlarından Erzurum Kız'a kadar birçoğu konusunda hocalık yaptığım' için biraz bilirim, Çayda Çıra'da başkasının ayağına basmazsınız ama; ayaklar çok karışık, üst üste atıldığı için kendi ayağınıza basabilirsiniz. Ki bu da en az diğeri kadar kötüdür.

ATATÜRK DEFTERDE Mİ KALACAK?

Mesela şimdi Prof. Baskın Oran gibi kendi yazdığı kitapta 'Atatürk milliyetçiliğini öven, Avrupa'nın ırkçı rejimlerden çok etkilendiği bir dönemde Atatürk milliyetçiliğinin asla ırkçı olmadığını, kendi bölgesinde olduğu kadar bütün dünyaya örnek olabilecek üstün nitelikleri olduğunu anlatıp barışçı politikasından söz eden'lerin bile bir anda dönüp 'Nedir azizim Atatürk milliyetçiliği, bilen var mı' sorusunu sorabilmesi.. Anayasa'dan Atatürk ilkelerinin dahi çıkarılabileceği duygusu veriyor.

Zira artık 'olacakları' önceden 'bir kesim akademisyen veya yazar'ın yazdıkları anlatıyor, onlar yazıyor, ekranlarda konuşuyor ve üç gün sonra tamamdır.. Atatürk'ü sadece 10 Kasım'larda Anıtkabir defterine yazılan notlarda bırakmayacaklardır herhalde, büyük hata olur.

***


Aslında AİHM eski Yargıcı ve CHP Milletvekili Rıza Türmen ile CHP Konya Milletvekili ve yine hukukçu Atilla Kart'ın birlikte yaptıkları basın toplantısındaki 'tango ve halay' benzetmeleri de gayet iyi niyetle yapılmış ve 'yeni bir anayasa için olması şart' sözlerdi. Bu kadar önemli ve toplumun her kesiminin hayatını ilgilendiren bir konuda 'tek taraflı' değil, herkesin katılımıyla çalışılmasını istiyorlardı.

Uzun süredir bir 'yeni anayasa' yapılacağı söylenip duruyor ama doğrusu bu 'yeni anayasa' mı olacak yoksa eskisinde değişiklikler mi yapılacak, o bile anlaşılamadı. 'Yasama-yürütme ve yargı'nın yani devletin üç erkinin ilk kez birleştiği ve tek elin egemenliğine girdiği bir dönemde, medyada siyasi eleştiri yapmanın 'cıs' hale geldiği bir dönemde 'özgürlükçü anayasa olacak' vaatleri de abartılı görünüyor.. Mesela; o kadar özgürlükçü olacaksa, o kadar özgürlük istiyorsak bunu uygulamaya başlamak için neden 'yeni anayasa' beklemek zorundayız?

Yıllardır cezaevinde duruşma bekletilen, hasta analarından veya yavrularından uzakta, suçunu bilmediği halde hayatından yıllar çalınan (bazıları aylar-yıllar boyu duruşma beklerken hayatını kaybetti), herkesin ailesiyle birlikte kutladığı bayramları demir parmaklıklar arkasında, daracık hücrelerde geçiren gazeteciler ve diğerleri 'özgürlükçü anayasa' çıkınca özgürlüklerine kavuşacaklar mı? Yoksa Deniz Feneri sanıklarının isteğine göre savcı değiştirildiği, onların davalarına çabucak bakılıp serbest bırakılıverdikleri gibi sadece 'bir kesimi' mi mutlu ve özgür kılacak bu yeni anayasa ve ona bağlı yasalar da?

DENİZ FENERİ DAVASI ÖRNEK OLACAKTI?

Deniz Feneri davasında Almanya tüm delilleri bildirdiği halde aylar boyu 'dosya gitti, dosya geldi' diye tutuklamalar yapılmadı, sonra da zaten tüm deliller ortadan kaldırıldığı için hepsi serbest bırakıldılar (ve Van depreminde yeniden ortaya bile çıktılar). Bırakıldıktan sonra Bülent Arınç 'Bu karar diğer davalarda da örnek olmalı, uzun tutukluluklar adaleti zedeliyor' demişti, daha sonra 'milletvekili seçilen tutukluların mutlaka tutuksuz yargılanmaları ve Meclis'te yer almaları gerektiğini' de söyledi ama bildiğim kadarıyla iki beraat kararından başkası çıkmadı.

Nasıl oluyor da bir davada beraatlar kısacık sürede gerçekleşiyor ama diğerleri bir türlü bitmek bilmiyor, milletvekili seçilmiş olanlara bile güvenilmiyor da mesela çocuk tecavüzcüleri bile tutuksuz yargılanıyor ya da tümüyle serbest bırakılıyor merak edilmez mi? Bu nasıl adalet diye sorulmaz mı? Özgürlükçü anayasadan önce bunların halledilmesi istenmez mi?

REFERANDUMA NE GEREK VARDI?

Veya mesela Hükümet 'tümüyle ve ön koşulsuz olarak baştan yapılsın' dediğine ve bu da uzun süredir bilindiğine göre 12 Eylül 2010 referandumuyla o değişiklikler neden yapıldı? Acaba bir yıl daha bekleyemeyecek kadar acele olan neydi; yargıdaki değişiklikler mi? 'Önkoşulsuz ve tümüyle yeni' istendiğine ve referandumda yapılan değişikliğin yargıyı nasıl bağımlı hale getirdiği de görüldüğüne göre (istenen davada savcılar 'HSYK tarafından' hemen değiştiriliyor, hükümetlere 'Kanun Hükmünde Kararname' çıkarma yetkisi verilmesine itirazlar eskiden Anayasa Mahkemesi'nde haklı bulunurken şimdi kolayca kabul ediyor vs) o değişiklikler neden dahil edilmesin? Nasılsa, 'darbe ve muhtıralarla hesaplaşacağız' sözü verilmesine rağmen ne 12 Eylül'le ne de 28 Nisan muhtırasıyla hesaplaşma olmadı, bu söz de tutulmadı. (Devam edecek.)

*****


Hakim ve savcılar ölçü değil!

Dün VATAN'ın manşetindeydi; Hakim ve savcıların üye olduğu internet sitesinde 'kadın şikayetçi olmasa dahi şiddet uygulayan eşe ceza verilmesi'ni kendi aralarında onaylamadıkları görülmüş. Sebep, 'Aile kurumu zarar görmesin diye' imiş.

Bu durumda, karısını döven ve kadının da (özellikle ekonomik özgürlüğü olmayan kadının) elinden bir şey gelmeyerek katlandığı bir hayata 'aile kurumu' deyip susulmasını istiyorlar ki, zaten kendi aralarında yaptıkları yazışmalar yargı adına tam bir utanç dosyası. Neyse ki karşılarında çoğu kadın olan bazı adil ve sağduyulu hakimler cevabı vermişler;

'Şikayete bağlı olduğu zamanları yaşadık ve çözüm olmadı. Şimdi geriye götürmenin anlamı yok. N.Ç olayında özeleştiri yapmayan zihniyet ile eşe karşı şiddetin tekrar 'şikayete bağlı' olmasını isteyen arasında bir fark yok.'

İşte bu tartışmanın özeti budur, N.Ç'ye, bir çocuğa toplu tecavüzde bile 'çocuğun rızası'ndan söz edebilen ve bu yönde karar veren hakimlerin, bunu kabul eden bir Yargıtay'ın olduğu ülkede maalesef artık hakimlerin, savcıların görüşü tek belirleyici olmamalıdır. Onların, özellikle erkek hakim ve savcıların bugüne kadar 'kadınların mağdur olduğu' birçok davada fahiş hatalar yaptıklarını gördük, nitekim burada da itiraz edenler yine kadın, saldırgan erkekleri koruyanlar da erkek.

O nedenle aralarında bol bol konuşsunlar da hiç değilse yasaları geriye götürmeye çalışmasınlar, o işlere karışacaklarına savcılığa 'beni koruyun' diye talepte bulunan kadınları zamanında korusunlar. Toplumun yarısını oluşturan kadınları isyan ettirip sokaklara döktürmesinler. Ayıpları kendilerine kalsın! AKP Genel Başkan Yardımcısı Bülent Gedikli 'Ergenekon' isimli ve 'sivil asker, siyasetçi, yazar, doktor, sivil toplumcu, kısacası istenen herkesin içine atılıverdiği' gayya kuyusuna bu kez ABD'li Yazar Paul Auster'dan başlayarak Almanya Başbakanı Merkel, Fransa Cumhurbaşkanı Sarkozy gibi yabancı devlet adamlarını da gönderivermiş. (Bu arada yeni listede Kemal Kılıçdaroğlu ile Selahattin Demirtaş da var, üçüncü muhalefet partisi MHP'nin Genel Başkanı Bahçeli nasıl kurtuldu acaba?)

Paul Auster 'Çin'deki kadar çok gazeteci cezaevinde olduğu için Türkiye'ye gitmiyorum' demesi nedeniyle önce Başbakan'dan şiddetli tepki almıştı, arkasından 'dindar gençlik' tartışması ile birlikte Paul Auster tartışması da Hükümet üyeleri tarafından sürdürüldü. Auster bu tartışmaları anlayabilir ve hatta kendisini Türkiye'ye davet edenlerin davetine cevap verebilirdi. Gelir, gelmez, bu çok önemlidir filan değil ama Time dergisinin 'kahvehane polemiği' diye eleştireceği kadar gereksiz bir çekişme, üstelik 'bir başbakanla bir yabancı yazar arasında' sürdürülmemiş olurdu.

Şimdi artık bu 'yabancı Ergenekoncular listesi'nden sonra sadece Paul Auster değil, Angela Merkel ve Nicholas Sarkozy de bundan sonra Türkiye'ye gelmeye asla cesaret edemezler.. Uçaktan iner inmez, daha havaalanında derdest edip 'Ergenekoncusunuz, hadi bakalım cezaevine' diye tutuklasalar, içeri girdikten sonra artık anlat derdini anlatabilirsen..

TERSİNE DÖNEN MASUMİYET KARİNESİ

'Kardeşim ne Ergenekon'u, delirdiniz mi siz, neyi kastettiğinizi bile anlamıyorum' deseler bile dinleyen olmaz.. 'Suçluluğu ispatlanana kadar herkes suçsuz kabul edilir' diyen 'masumiyet karinesi' de tersine dönmüş, 'kendin suçsuz olduğunu ispatlayana kadar suçlusun' haline gelmiş. Hakimler duruşmada 'tutukluğunun devamına...' demekten başka bir söz söylemiyor, isteyenin imzasız mektupla gönderdiği suç isnadı bile kabul ediliyor, iddialara polis tarafından yapılan 'sehven ilaveler' fark edilmese onlar dahi suç hanesine yazılacak.

Bu durumda Sarkozy'le Merkel bile, 'dünyanın en güçlü 8 ülkesi' arasında olan iki ülkenin liderleri olarak da bir daha 'Ergenekon'la bağlantıları olmadığını' ispatlayıp yakayı sıyıramazlar. Bu nedenle diyorum ki artık Paul Auster'i davet etmeyi bırakın, kimsecikler kolay kolay Türkiye'ye gelmez, siz olsanız gelir miydiniz?

*****


Tinerciler ya dindar ise?

Başbakan Erdoğan 'dindar bir gençlik' tartışmasına devam ediyor. Son olarak Hüseyin Çelik'in sözlerine benzer şekilde 'Tinerci bir gençlik mi istiyorsunuz, hem çağdaş, hem dindar olunamaz mı, biz bunu istiyoruz' demiş. Keşke bu bir 'münazara konusu' olsaydı ve hep beraber oturup bu konuyu tartışabilseydik. Çünkü gerçekten tartışacak çok şey var.

Mesela bu sözlere karşılık 'Tinercilerin çoğunun dindar ailelerden gelmediğini ve öyle yetişmediğini nereden biliyoruz' denebilir, zira onların tinerci olmasının asıl nedenleri arasında; ailelerin yoksulluğu ve ezilmişliği, çok çocuğu da olan böyle ailelerin çocukları sokaklara salıvermesi ve kontrolsüzlük, o gençlerin 'mutsuzluğu' bu şekilde gidermeye çalışması da var. İyi bir okulda eğitim alamamaları veya 'kötü alışkanlıkları olan arkadaş' kurbanı olmaları da var.

İBADET 'KUL'LA ALLAH ARASINDA..

Uyuşturucu konusunda çok TV programı yaptım, psikolog açıklamalar da bunları doğrular. Kısacası 'dindar olmak'la tinerci olmak arasında öyle kolay bir bağlantı yok. Öte yanda 'hem çağdaş, hem dindar bir nesil yetiştirme' derken sanki şu anda 'çağdaş olanlar dindar değil'miş gibi (ibadetin de kulla-Allah arasında kalması gerektiğine, şovunun yapılmaması gerektiğine göre, kimin ne kadar dindar olduğu nasıl biliniyorsa) bir vurgu hissediliyor. Çağdaş insanların da çoğu ailesinden, kendisi araştırarak veya okulda din dersleriyle yeterli din eğitimini almıştır, onlar arasında da 'dindar' lar çoktur, olmayanların da kendi bileceği konudur.

Onlar da bu konuda sadece 'Yaradan'a hesap vereceklerdir. Bunları sadece demokratik ve her dinden vatandaşı olan bir ülkede 'devletin, hükümetin, siyasetin' vatandaşların din ve ibadetine karışmaması, bu konuda baskı hissedilmemesi gerektiğini düşündüğüm için yazıyorum. Yoksa din dersinin eskiden olduğu gibi okullarda 'seçmeli ders' olarak verilmesinin ve çok iyi hocalar tarafından öğretilmesinin yararına inanıyorum, bunu yazdım da. Ama tartışmanın artık hangi konuda yararı oluyor ki, sonunda 'kararlaştırılan' yapılacaktır nasılsa!

*****


İzninizle kaçıyorum!

Sevgili okurlarım, yine aylardır hiç ara vermeden yazdım, o 'haftada bir gün'ler bu 'zamanla yarışma stresi'ne yetmiyor. İzninizle kısa bir süre dinlenmek için sizden ayrılacağım. Beni özleyeceğinizi biliyorum ama özleyin de zaten. Gerçek sevgi, ilgi böyle ayrılıklarda anlaşılır. Haydi tekrar kavuşuncaya kadar kalın sağlıcakla! Geçen yılın son günü ve 2012'nin ilk günü Van depreminde evleri yıkılan ve yılbaşını soğuk çadırlarda geçiren insanlarımız aklımdan çıkmadı. Depremden uzak yerlerde olanlar sıcak evlerinde TV başında veya bir eğlence yerinde yeni yılı karşılarken onların çoğu yakınlarını, evlerini, eşyalarını kaybetmiş olarak, gülmeyi unutarak girdiler aynı yıla..

İnşallah bu yıl onlara da ummadıkları mutluluklar getirsin, yaşadıklarını unuttursun diyeceğim ama bunun kolay olmadığını biliyorum. Ben de bugün 'bir deprem olasılığında' aynı şekilde hazırlıksız yakalanmamak için yeni bir buluşu anlatmak istiyorum; Panik Odası 'nı.. Mühendis Eren Küçükkarmaz ve ortağı Özcan Turan tarafından geliştirilen bu buluşu Van depreminden hemen sonra haber olarak okumuş ve 'Depremde üst katlar alt katların üstüne oturuyor. Şimdi bu buluşu duyar duymaz 'bir Panik Odası alalım, gerisini boş verelim. Binayı güçlendirmesek de olur' diyen uyanıklar çıkacaktır, acaba yeterince güvenli mi' diye yazmıştım.

Balıkesir'den, Özcan Turan'dan cevap geldi, birlikte okuyalım;

'Çalışma sistemimiz 2 tip sipariş üzerine oluşturulmuştur.

Standart Panik Odası: 4 kişilik bir ailenin barınabileceği ve 1.50 m eninde, 2.50m uzunluğunda ve 2.30m yüksekliğinde olan odadır. Bu oda 3.75 metrekare bir alana oturur ve 8.63 metreküplük bir yaşam alanı sağlar. Çelik kafesin teknik yapısı bilgisayar ortamında kafese birçok açıdan çeşitli tonajlarda yük uygulanarak belirlenmiştir. Bu oda tipinde ölçüler standart olduğu için teknik yapısı da standarttır. Değişken olan ve en önemli tek unsur, odanın kaç katlı bir binanın kaçıncı katında konuşlandırılacağıdır. Çünkü, odanın üzerine oturması olası tonaj, çelik kafeste kullanılacak çeliğin kalınlığında belirleyici unsurdur. Bu konu da ancak yapılacak keşif sonrası tespit edilmektedir. Keşif sonrası aşamada ise tespit edilen çelik kalınlığında malzeme demonte olarak hazırlanır ve belirlenen noktada monte edilir.

Montaj sonrası, odanın iç donanımı hazırlanır. Bu donanım içerisinde, yumuşak dokulu iç duvarlar (çarpmalardan kaynaklı yaralanmaların önüne geçmek amaçlı), sabit montajlı sürgü kapaklı dolap (kişisel malzemeler, sağlık kiti ve yiyecek kitinin saklanması amaçlı), temiz su, pis su, enerji, aydınlatma, oksijen, erken uyarı, S.O.S üniteleri mevcuttur.

Müşteri isteğine bağlı panik odası: Müşterinin tahsis ettiği bir odanın ölçülerinde yapılır. Malzeme testler sonucu simulasyon ortamındaki ölçülerde demonte olarak (ayrı parçalar halinde) hazırlanır ve belirlenen noktada monte edilerek iç donanımla tamamlanır.'

BÜYÜK SORUMLULUK!

Özcan Turan'ın verdiği bilgi böyle.. Açıklamasını 'Ben panik odalarının güvenli olduğu kanaatindeyim' cümlesiyle bitirmiş. Ama bu öyle büyük bir sorumluluk ki insanlar Panik Odası'na güvenerek 'binaya girmemeleri gereken durumlarda' bile girebilirler, yani 'tam güven'in garanti olması gerekir. Ancak Özcan Turan ve Eren Küçükkarmaz bunu garanti edebiliyorsa ve denetimi de ilgili devlet birimleri tarafından kusursuz şekilde yapılacaksa önerilebilir.

Ben sadece bilgiyi veriyorum, gerisi sorumlulara ve ilgilenenlere kalmıştır!

*****


Hayvanları korumazsak öldürüyorlar!

Bu yazıyı Ekim'de, Türkiye Veteriner Hekimleri Derneği'nin toplantısına katıldıktan hemen sonra yazacaktım, olmadı ama unutmadım.. O toplantıda çok şey konuşup tartışmıştık; mesela sokak hayvanlarına şiddet uygulamaya da ağır cezalar getirilmesini, belediyelerin kendi bölgelerindeki hayvanları korumak için kesin çözüm üretmelerinin yasal zorunluluk olmasını, Türkiye'de 30.000'in üstünde veteriner olduğuna göre hiç değilse bunların arasından gönüllülerden oluşmuş bir kısmının belediyelerle anlaşarak sokak hayvanlarını'kısırlaştırma ve tedavi' konusunda destek vermesini..

PATİLİ DOSTLARIMIZ

Türkiye Veteriner Hekimleri Derneği, kendi '3000'e yakın üye' siyle bu konularda baskı oluşturamıyor, çözüm üretemiyor mu sorusunu da orada sormuştum. Zira yılda bir kez toplanıp sohbet ederek ve sonra kendi kliniklerine dönerek 'Türkiye'deki sahipsiz ve her tür şiddete uğrayan' hayvanlara katkı sağlayamazlar. 'Patili dostlarımız' gibi sevimli lafların kullanılması da onlara bir yarar sağlamaz. Sokak hayvanlarının şiddetten, açlıktan, kontrolsüz çoğalmaktan kurtarılması son derece önemli ve artık herkesin elini taşın altına koyarak bir şeyler yapması gerekiyor.

ÇOĞALMALARINI ENGELLE, KORU VE SEV

Örneğin bugün çoğalmalarını durdurmak için onları (dikkatle, incitmeden, anestezilerine de azami dikkati göstererek) kısırlaştırma çalışması yapmayan, 2-3 hayvanla ilgilenip yaptığı duygusunu vermeye çalışan belediyeler sonra kurtulmak için canavarca öldürüyorlar. Hem de hiç çaktırmadan, bazıları ilaç enjekte ederek ..

Hayvan hakları için çalışan, onları korumak için koşturan az sayıda gönüllü insan barınakları denetliyor, kötü şartları düzeltmeye çalışıyor, hayvan işkencesine karşı çıkıyor. Veterinerler Derneği'nin de çok daha aktif katkısı olabilir, olmalıdır.

VETERİNERLER DE GÖNÜLLÜ OLMALI

Okullarda 'bilgilendirme ve hayvan sevgisi aşılama' toplantıları, çocuk kanallarında-programlarında aynı çalışma, hiç değilse en yakınlarındaki barınakları ve pet shop'ları denetleme ilk akla gelenler. Şimdi 'Onca iş arasında nasıl yapalım' sözünü duyar gibi oldum. İyi de hepimizin 'onca iş'i var, ayıptır söylemesi, mesela benim bir güne sığdırdığım işleri, karıncalar gibi hiç durmadan koşturmamı görseniz inanamazsınız, biz nasıl yapıyoruz? Sadece kendimizi düşünerek yaşamak yeter artık değil mi!Dün yazım çıkmadı, size haber veremedim bağışlayın.. Bizlerin de hayatında 'her şeye yetişemediğimiz' günler oluyor tabii, dün sevgili annemi kaybettiğim günün yıldönümüydü.. Bir gün önceyi de, Cuma'yı da onun kabrini ziyaretle, akşam okunacak duaya hazırlıkla geçirdim.. Onunla 'yanımdaymış gibi' konuştum ve onsuz hayatın ne kadar eksik olduğunu anlattım. Tam üç yıl geçmiş dile kolay, bana 30 yıl gibi geldi ne zormuş.. Nur içinde yatsın o da, kaybedilmiş ve onun kadar iyi tüm anneler de.. Tekrarlayayım, anneniz hayattaysa gerçekten kıymetini bilin, ben bilirdim buna rağmen 'keşke onunla daha da fazla zaman geçirebilseydim' diye üzülüyorum.

Biraz zaman bulur bulmaz haberleri inceledim, dikkatimi çekenler arasında Amerikan Cumhuriyetçiler Enstitüsü (IRI) Infacto araştırma şirketinin 'Türkiye'nin 12 bölgesinde 2013 denekle yaptığı' anket vardı.. Bu ankette Erdoğan'ın cumhurbaşkanlığını isteyenlerin oranı yüzde 44, istemeyenlerin oranı ise yüzde 40 çıkmış. Bunun nedeni olarak ise toplumun 'AKP'nin muhalefeti kısıtlama eğilimi içinde olduğunu düşünmesi' gösterilmiş.

TOPLUM İKNA OLMUYOR

İnternette yapılan anketler artık hiç inandırıcı değil zira internete müdahale ile her anketin sonucu değiştirilebiliyor ki bu 'müzik'ten 'siyaset'e her konu için geçerli bence.. Ama 'yüz yüze, deneklerle' yapılan anketler farklı, dışarıdan bir kuruluş yapmışsa daha da inandırıcı kabul edilebilir. (Her ne kadar 'Amerikan' olması da dezavantaj sayılabilir desek bile..)

Aynı ankette 'Erdoğan'sız AKP'-ye oy vermem' diyenler yüzde 46, 'veririm' diyenler yüzde 36 çıkmış.. Ergenekon'a yönelik kuşkuların arttığı, tutuklamaları haklı görenlerin oranının yüzde 30'a düştüğü görülmüş. Bu sonuçlar beni de şaşırttı doğrusu, çünkü 'muhalefeti kısıtlama' eğilimi deyince yalnız siyasi muhalefet kastedilmiyor, iktidar partisinden 'farklı görüşler'in hatta 'eleştiriler'in bile kısıtlanması, baskı altına alınması veya 'olmaması için yapılabilecek her şeyin yapılması'dır kastedilen.. Ve medyanın neredeyse tamamı 'tek ses' halindeyken bu gerçeğin anlaşılabilmesi oldukça zordur değil mi?

DEMOKRASİ RAYINA GİRMELİ

Burada söylenecek tek şey, yaklaşık 10 yıldır ülkeyi yöneten Hükümet'in 'halkın büyük çoğunluğunun da artık fark ettiği baskıları ve yargıyla, tutuklamalarla ilgili ciddi sorunu' bitirmeye çalışmasının zamanının geldiğidir. Önce dış basın bu yanlışları, antidemokratik girişimleri sık sık vurguladı, AB raporları son yıllarda devamlı vurguladı, muhalefet partileri, medyanın bağımsızlığını koruyabilen küçük bir kesimi uyarmayı sürdürdü.. Ama sanki bu uyarılar hiç yapılmıyor gibi veya yapanlar da 'muhalefet olsun diye' yapıyormuş gibi aynı yolda devam edildi.

Şimdi uyarıların 'Türk halkının büyük kesimlerinden gelmeye başladığı' görülüyorsa artık örneğin 'o gazeteciler yazdıkları nedeniyle değil, terör örgütü üyesi oldukları için tutuklandılar' türü mazeretlere inanılmadığı da anlaşılıyor demektir. Hükümet hiç değilse bu uyarıyı ciddiye almalıdır.

*****


3 çocuk daha 'rızasıyla tecavüz' istemiş!

İzmir Karabağlar Karakolu'nda iki polis tarafından yerlerde sürüklenerek, yumruklarla, yüzü kan oturuncaya kadar tokatlanarak dayak yiyen Fevziye Cengiz, polislerin kendisi için 'konsomatris' demesinin de hayatında yarattığı sıkıntıları VATAN'dan Kemal Göktaş'a anlatmış. Dün okuduklarımız, mahallelinin evden çıkmaları için yaptığı baskılar, eşinin iş yerine polis baskını gibi olaylar 'bu polis şiddetine verilecek cezaların' çok yönlü olarak ağır ceza olmasını gerektiriyor.. Bakalım bu olayı da tavsatıp polisinden savcısına, kasten yanlış rapor veren doktoruna kadar tüm suçluları kurtaracaklar mı?

Bu olay Türkiye'de kadın ve çocukların karşılaştığı ve 'göz yumulmak istendiği de açıkça görülen' şiddet olaylarının sadece biri.. Aşağıdaki yazı dehşet verici diğerlerini anlatıyor.

Haydi Cumhuriyet savcıları, başlayın hemen dava açma hazırlığına, Adana'da da 12-13 yaşlarında 3 küçük kız canavarların tecavüzüne uğramış, 12 canavar tutuklanmış ama gayet rahatlardır herhalde, birkaç güne kalmaz bırakılıverirler, bunların yaşı da 16-18 arasındaymış, daha kolay.... Savcı ve hakim abileri, onlar olmazsa Adli Tıp, o da olmazsa 'bu kızların ruhsal bozukluğu tecavüz öncesine dayanıyor' diyen SHÇEK kurtarır kendilerini..

O nedenle dava açılacaksa fazla düşünmeye gerek yok; 'bu çocuklar kendi rızalarıyla sapıklarla beraber olmuşlar. Ayrıca ruhsal durumları toplu tecavüzden bile hiç etkilenmemiş, yani kimseyi tutuklamaya filan gerek yok.. Sapıklar serbest bırakılmalı, hatta mümkünse mağdur kızlar ve aileleri hapsedilmeli dir' şeklinde bir müracaat olmalı bence..

TECAVÜZCÜLER 'PÜF NOKTASINI' ÖĞRENDİ

İzmir'de yüzünde 'atılan polis tokadı ve yumruklarının morluklarıyla' fotoğrafı çıkan, dayak görüntülerini tüm ülkenin izlediği kadına 6.5 yıl, onu o hale getiren polislere (derhal işten atıp hapsedeceklerine) 6 ay ceza isteyen Savcı'dan, N.Ç'nin 'kendi rızasıyla' onlarca tecavüzcüyle birlikte olduğuna karar veren Mahkeme ve Yargıtay'dan sonra artık yukarda yazdıklarım da olabilir.

Bakın zaten daha önceki kararları cin gibi bildikleri ve 'ceza almayacaklarına emin oldukları için' tecavüze gayet bilinçli karar verdikleri ifadelerinden belli; 'Bu kızlarla parkta bir araya gelip sohbet ediyorduk, cinselliği merak ettiklerini söyleyip kendi istekleriyle birlikte oldular, biz zorlamadık' demişler.

RIZA VAR MI RIZA?

Duydunuz mu savcılar, hakimler, Yargıtay, SHÇEK, duydunuz mu, böyle demişler..12 yaşındaki çocuklar 'cinselliği merak ettikleri için' onları davet etmiş. RIZA var RIZA.. Ruh sağlıkları da bozulmamıştır bu nedenle..

Sivil toplum kuruluşları, üniversiteler, bakanlar hâlâ seminerler, paneller yaparak günler geçirirken, 'imza attığımız uluslararası sözleşmeler' için düğün bayram ederken çocuklara tecavüz edenler bu çağdışı 'rıza ve ruh sağlığı' bahaneleriyle kurtarılıyor. Oysa 'futbolda şike' olayı nasıl da önemliydi ve nasıl da Meclis'i günlerce meşgul edip kıyametlerin kopmasına neden oldu..

Çocuk tecavüzü veya kadın vatandaşa polis dayağını hiç Meclis'in ağzından duydunuz mu, yani hiç şike olayı kadar önemsendiği oldu mu? Toplum artık tavrını ortaya koymalı ve bu hukuksuzluğun bitmesini sağlamalıdır, başka bir çözüm yok bilesiniz! Hem de sadece Kürt sanatçı Rojin'den değil, tüm toplumdan... TRT Genel Müdürü İbrahim Şahin'e gazeteci ve akademisyenlerin bulunduğu toplantıda Taraf Yazarı Orhan Miroğlu tarafından Şeş kanalıyla ilgili bir soru sorulmuş. Normal olarak TRT gibi önemli bir kurumun genel müdürü bir gazetecinin sorduğu soruyu 'bir genel müdürün ciddiyeti ve özeni ile' cevaplar değil mi, beklenen budur. Ama öyle olmamış maalesef.

İbrahim Şahin salonda bulunanları şok edecek şekilde önce 'Burada kadın yok değil mi' diye sormuş, arkasından sözü Rojin'e getirerek 'aşüfte kadın' demiş. Miroğlu son derece doğal olarak itiraz edince de hatasını düzeltme şansı çıkmasına rağmen bunu yapmak yerine 'Benim üslubum bu' demiş, Orhan Miroğlu da bunun üzerine toplantıyı terk etmiş.

HERKES TERK ETMELİYDİ

Öncelikle Miroğlu'nu doğru hareketinden dolayı kutluyorum. Sonra da toplantıda bu sözleri yutup oturan akademisyen ve gazetecilere hayretlerimi bildiriyorum, onlar nasıl oturabildiler?

Bir TRT Genel Müdürü, hiç kimse, hiçbir kadın, hiçbir kadın sanatçı için (kendine göre ne sebep bulmuş olursa olsun) böyle bir hakarette asla bulunamaz, bulunursa ve üstelik hatasında ısrar ederse toplu tepkiyi hak etmiş demektir. Böyle bir yanlışı sıradan vatandaş yapsa bile 'işte kadına karşı zihniyet bu' diye eleştirilir, İbrahim Şahin'e ne diyeceğiz?

ARINÇ NE DEMİŞTİ?

Bu mevkideki insanın zihniyeti bile buysa 'kadına karşı şiddeti önlemek' ten kim söz edebilir? İnanın ben haberi duyunca inanamadım, olacak şey değil. Öyle büyük bir hata ki aslında kime karşı yapılırsa yapılsın fark etmez ama öte yanda daha Çarşamba günü 'Kürtlere tüm hakları verilecek. Hepimizin sahip olduğu bilgi, eğitim, kültür gibi haklara sahip olmak onların hakkı' açıklaması yapan Başbakan Yardımcısı Bülent Arınç'ın herkesten önce tepki göstermesi gerekir. Tüm hakların başında 'insanlık, kişilik hakları' gelir ve bu da resmen kişiliğe saldırıdır.

SÖZEL ŞİDDET ÇOK ÖNEMLİ

Rojin çok güzel sesi ve yorumu olan başarılı bir sanatçı ama bu özellikleri olmasa bile 'kadınlara karşı sözel saldırı' da fiziksel saldırı kadar önemlidir, onlara ağza alınmayacak bir hakareti ederken salonda kadınların bulunması veya bulunmaması hiçbir şeyi değiştirmez. TRT Genel Müdürü pervasızca, 'üslubum bu' diyerek böyle bir eylemi gerçekleştiriyor ve buna susuyorsak, 'İzmir'de kadın döven polislere' nasıl kızabiliriz? En kısa zamanda İbrahim Şahin; Rojin'den de, toplumdan da özür dilemelidir, o 'devlet te-levizyonu'nu temsil ediyor, canının istediği gibi üslup kullanma hakkı yoktur. Bu olaylar unutturulup geçiliyor ama bu unutturulmamalı!

*****


Fransa'ya Cezayir'i hatırlatarak kazanamayız!

'Ermeni soykırım iddiası' ile ilgili oylamalarda ABD ve Fransa'ya her seferinde 'kendi yaptıkları soykırımları' hatırlatabiliriz ve bunu yapıyoruz da ama böyle kazanamayız. Aslında doğru tabii, bu soykırımları bilinçli, planlı olarak yapmışlar ama biz 'soykırım yapmadığımızı' söylüyor ve 'tarihe, belgelere bakın' diyorsak, onlara kendi yaptıkları soykırımları hatırlatmanın ne gereği var? Biz yapmadıysak onların yapmış olması bizi neden ilgilendiriyor?

KONUŞMAK YARAR SAĞLASAYDI

Şimdi Dışişleri Bakanı Ahmet Davutoğlu 'Her yerde konuşacağız, nerede bir Ermeni varsa gidip konuşacağız, Türkiye'nin gür sesini duyuracağız' demiş. Ayıptır söylemesi bu da yanlış açıklama.. Konuşmakla olsaydı, birkaç yıl önce Türk gazeteciler Ermenistan'a gittiğinde onları hiç değilse dinlerlerdi. Nasıl hakaretamiz muameleyle karşılaştıklarını, kafalarından aşağı bira bile döküldüğünü unuttuk mu?

Bir derginin yaptığı bir araştırmada 'Ermeni soykırım iddiası' konusunda en fazla yazıyı benim yazdığım ortaya çıkmıştı, 15 yıldır bu konuyu detaylı şekilde, arşivleri araştırarak, tarihçilerle tartışarak yazıyorum. Ermeniler onlarca yıldır bugünler için aralıksız çalıştılar, Türkiye üç, beş gönüllü insanı, tarihçisi olmasa susup bekleyecekti, onlar da yalnız başlarına yeterince etkili olamadılar ki o süreçte 'Türkiye soykırım yapmamıştır' diyen, kitaplar yazan yabancı tarihçiler bile korkutuldu, sindirildi.

YAPILMASI GEREKEN ŞEY!

Burada Türkiye'nin yapması gereken şey; Bu konudaki yerli-yabancı arşiv bilgilerini, tehcirle ilgili gerçekleri, her iki taraftan kaç kişinin öldüğünü, kaç kişinin geri döndüğünü, kaçının göç ettiği yerde kaldığını, mutlaka Kaçaznuni'nin açıklamasını kolay okunan kitapçıklar halinde bastırıp elden bu ülkelerin meclis üyelerine dağıtmaktır. Fransa, ABD, İngiltere ve diğer ülkeleri 'Ermeni ve yabancı tarihçilerin Türk tarihçilerle masaya oturması ve kararın ondan sonra verilmesi' için ikna etmektir. Bunu dışında ne yapılsa boştur ve günü kurtarmaktan başka anlam taşımaz!

*****


Baykal'ın ziyareti ve izin!

Deniz Baykal'ın Başbakan Erdoğan'ı evinde ziyaret etmesi güzel bir haberdi, iktidar ve muhalefet partilerinin birbirlerine karşı hep sert, hep ters tavırlarını görerek yaşadığımız için insana barış ve huzur duygusu veriyor dostça görüşmeler..

Bununla birlikte Baykal'ın bu ziyareti 'Tutuklu CHP Milletvekili Mehmet Haberal'ın hasta annesini görmesine imkan tanınması' talebiyle yaptığını duymak şaşırtıcıydı. Seçilmiş milletvekillerinin ve üstelik hüküm giymedikleri, hala da ne suç işlemiş oldukları bilinmediği halde hala cezaevinde olmaları zaten hukuk dışı bir durum o başka mesele.. Ama öte yanda bu haberi duyunca ve Başbakan'ın 'Adalet Bakanı ile konuşacağım, eğer çok büyük bir engel bulunmuyorsa bu durum halledilebilir diye düşünüyorum' sözlerini duyunca insanın kafası karışıyor.

ADALET BAKANI HALLEDİYORSA

Tutuklu olduğu süreçte ağır kanser hastalığı ortaya çıkan, hastaneye gönderilmediği için hayatını cezaevinde kaybeden insanlar oldu.. Eşi ölüm döşeğindeyken 'onu son kez görmesine izin verilmeyen ve göremeden kaybeden' insanlar oldu.. Müyesser Yıldız'ın 'Alzheimer hastası olan ve kendisinin baktığı' annesini görmesine izin verilmiyor. Bu kararlarda Adalet Bakanı etkili olabiliyor, yargının işini halledebiliyorsa benzer durumdaki diğer insanlara da yardım edemez miydi?

İNSANLIK HAKKIDIR!

Sakın yanlış anlaşılmasın, Mehmet Haberal gibi 'dünya çapında Türkiye'nin gururu olmuş', tutuklanması dünya doktorlarını şoka uğratmış' önemli bir cerrahın, bir milletvekilinin 91 yaşındaki annesini görmesinin sağlanması 'bir insanlık hakkı, insanlık olayı'dır. Ben sadece Baykal'ın 'hukukla ilgili kararı Başbakan'dan istemesini' tuhaf ve eleştirmeye değer buldum hepsi bu! Sayın Haberal'a annesi için geçmiş olsun dileklerimi sunuyorum!Hep dikkatimi çekmiştir, Libe-ral Parti Genel Başkanı Cem Toker başka siyasetçilerin üstünde durmadığı (medyanın ise duramadığı) önemli detayları gözden kaçırmıyor ve bunları gönderdiği mesajlarla basınla paylaşı-yor.. Kısa süre önce gönderdiği e-postada 'Türkiye'nin, uluslar arası 'Sınır Tanımayan Gazeteciler' örgütü tarafından yapılan basın özgürlüğü sıralamasında 2005-2010 arasında, beş yıl içinde 40 ülkenin daha altına düşerek 98'incilikten 138'inci-liğe indiğini.. Bunun nedeninin sadece 'hapisteki gazeteci' sayısında dünya birincisi olmamız değil, işlerinden attırılmış, köşelerinden okurlarından koparılmış onlarca köşe yazarının susturulması olduğunu' hatırlatıyordu.

Gerçekten de bu durumda insan şöyle düşünüyor, yıllardır tutuklu vaziyette duruşma bekletilen gazeteciler başta olmak üzere yüzlerce

kişinin özgürlüğünün elinden alınmasına neden olarak 'Hükümeti indirmek, bitirmek istemeleri' gösterildi. Her ne kadar bu 'yıllardır tutuklu' insanlardan hiç biri için bugüne kadar darbe hazırlığı gibi bir konuda 'kesin bir suçluluk kanıtı' ortaya konmadı ise de iddialarla cezaevinde tutuldular ve oradan çıkamadılar.

SİYASETÇİLERİN HAKKINDAN FARKI VAR MI?

Peki 'bir hükümeti indirmek istemek' nedeniyle, üstelik delil olmasa bile böyle katı ve uzun yaptırımlar uygulanabiliyorsa, sadece 'istemek'le kalmayıp gayet somut şe-kilde 'gazetecileri yerinden indirme, bitirme' işleminin neden hiçbir yaptırımı yok? Siyasetçilerin hakkını elinden almak 'suç' olduğuna göre, gazetecilerin hayatı boyunca alın teri dökerek elde ettiği, anasının sütü gibi helal haklarını elinden almak, hem de açık açık çağrı yaparak almak neden suç değil?

İşte uluslar arası basın kuruluşları 'siyasetçi baskısıyla gerçekleşen' bu haksızlıkların faturasını aynen AİHM'de olduğu gibi şahıslara değil, ülkelere kesiyor. Türkiye'yi, dünyanın en antidemokratik ülkelerinin bile alt sıralarına koyarak.. Bu ülkede umursayan olmasa da dünyaya rezil ederek!

*****


Ya biz doğayı hayvanlardan çaldıysak?

Hayvanlara giderek daha da büyük bir sevgi duyuyorum, çünkü son yıllarda ve özellikle son bir yıldır onlarla çok daha fazla ilgilendiğim, barınakları, parkları dolaşarak hayvanları yakından incelediğim için çok şey öğrendim onlar hakkında.. Bildiklerimizin, bize söylenen 'kediler nankördür' gibi sözlerin tamamen yalan olduğunu, bebekliklerinden başlayarak onlara baktığınız takdirde size kesinlikle bağlanacaklarını ve zarar vermeyeceklerini öğrendim mesela.. Köpeklerin çoğu zaten neredeyse konuşuyor gibi çoğu şeyi anlıyorlar ama kedilerin de gözleri, vücut dilleri ve hareketleriyle insanlarla 'konuşur gibi' iletişim kurabildiklerini..

AĞZINDA YAPRAK TAŞIYAN KEDİ

Mesela pencerenizin önüne çıkmış ve içeri girmek istiyorlarsa patilerini cama koyup boyunlarını bü-kerek size yalvarabildiklerini.. Dikkatinizi çekemiyorlarsa ağızlarına bir yaprak alıp sizi güldürebildiklerini (Maçka Parkı'ndan kaçırarak kötü insanların ve belediyenin öldürdükleri arasında olmaktan kurtardığım harika bir gri kedi böyle yapraklı.. Adını 'cam güzeli' koyduk).. Sizin sıcaklığınıza, sevginize yemek kadar

ihtiyaç duyduklarını.. Birini okşarsanız diğerinin kıskanıp kucağınıza atladığını.. Ve daha çok

fazla bilinmeyen detay farkettim.

Pencerelerden içerisini film gibi izliyor ve evlerin içine girmeye bayılıyorlar.. Barınaklara gittiğinizde 'köpeklerin yalnız olduklarında nekadar mutsuz göründüklerini' de anlayabiliyorsunuz. Onları uzun süre 'tek kafes'lerin içine kapatmak kadar büyük kötülük yok bence..

SOĞUK TAŞLAR ÜSTÜNDE

Kısırkaya'ya giderken yanıma paketlerle sosis, köpek maması alıyor, kafeslerden içeri atıyorum, bayılıyorlar, kapış kapış gidiyor.. Ucuz yerlerden aldığım halı ve havluları 'soğuk ve ıslak taşların üstünde' tutulan hayvanların, özellikle yavruların altına seriyorum. Sarıyer Belediyesi ve diğer belediyeler barınakların 'hayvan cezaevi' olmaması için dikkat edebilirler. Sarıyer büyük ilerleme kaydetti ama ciddi sorunları var hala.. Mesela taş binaların içindeki hayvanlar hep karanlıkta ve soğuktalar, güneşe de ihtiyaçları olmasına rağmen hepsi ışık görmeden yaşıyorlar (üstelik yanan lamba da yok.)

SİZ DE KORUYABİLİRSİNİZ

Şimdi yemek artıklarını da hiç atmıyorum, bayat ekmekleri ıslatıyor (bazen artan çorbalarla) ve et-kemik ne kalmışsa toplayıp yolumun üstünde bazı noktalara gazete üstünde bırakıyorum. Kışın soğukta yemek arayan köpek ve kediler karınlarını doyursunlar diye.. Bazı hayvansever okurlarım da hayvanları soğuktan korumak ve doyurmak için yaptıklarını anlatıyor hatta bana fotoğraflar bile gönderiyorlar.

Eğer bunu hepimiz yapsak, yalnızca yakın çevremizdekilere yardım etsek bile onların çoğunu korumayı başarabiliriz. Tabii bunun için, bana bir siteden yazan ve 'kedilerin apartmanlarını kirlettiğini' söyleyen okurumuz gibi 'pek kolay rahatsız olan' kişilerden olmamak gerekiyor. Ya biz 'aslında onlara da ait olan doğa'yı sırf daha güçlüyüz diye tek başımıza sahiplenme saygısızlığını yaptıysak..

Hayvan sevgisini tatmamış insanlara öyle acıyorum ki bilemezsiniz.. Eksikli onlar, hem de çok eksikliler. Görünüşe bakılırsa BDP artık 'Öcalan'a özgürlük ve özerk Kürt bölgesi' için yeni anayasayı beklemekten vazgeçti.. Hatta bence Hükümetin yaptığı çıkışlardan ve MİT mensuplarıyla ilgili ortaya çıkan sorundan sonra bundan ümidi tamamen kesti. Oysa 'referandum öncesinden başlayıp seçim sonrasına kadar' taleplerinin çoğunun karşılanacağı konusunda yaratılan ümitle, MİT'le yapılan görüşmelerdeki 'anlaşma' havasıyla memnun şekilde 'görüşmelerin çok olumlu gittiği' açıklamaları yapmışlardı.

Seçim bitince, hele de MİT görüşmeleri aniden 'yargı konusu' olup da 'yeni görüşmelerin yapılması' çıkmaza girince 'özerk bölge ve Öcalan'ın serbest bırakılması' talebi, yani BDP ve PKK için 'asıl açılım' da gündemden kalktı. Şimdi sonuca gitmek için en kestirme yol olarak BDP'li belediye başkanlarının 'Öcalan'a özgürlük' için başlattıkları açlık greviyle dikkatleri çekmeyi ve bu arada aynı talepleri tekrarlamayı deniyorlar.

KÜRT REFERANDUMU

Bu arada BDP Genel Başkanı Selahattin Demirtaş çok ilginç ve tabii yine 'çok kestirme' olacak bir çözüm talebi ortaya attı. 'Abdullah Öcalan, BDP ve (PKK'nın şehir yapılanması) KCK ile müzakerelerin yürütülmesi-ni' istediği konuşmada şöyle diyor; 'Geleceklerini belirlemeleri için Kürtlerin önüne sandık kurulsun. 'Özerklik, federasyon, bağımsızlık ya da hiçbir şey istemiyor' seçeneklerini sunalım. Sandıktan çıkan kabulümüzdür'.

Doğrusu parlak bir buluş olduğunu teslim etmek gerekir.. Değil mi ki siz 'Kürtlerin az bir yüzdesi BDP ve PKK'yı destekliyor. Çoğunluk 'özerklik, bölünme ve bunlar için sürdürülen terör'ü istemiyor' diyorsunuz, haydi sorun bakalım bütün Kürtlere ne istiyorlar, kimi destekliyorlar? Bakalım bağımsız Kürt devleti istiyorlar mı? Söylediği bu.. Yani bir tür 'sadece Kürtler için referandum'.. Koyun referandum sandığını ne çıkarsa..

ANAYASA'YI ATLATMA

Bırakın böylesine önem verilen, uğruna binlerce terör kurbanına mal olmuş bir konuda yapılacak oylamada 'PKK'nın uygulayacağı baskıyı' bir yana.. Anayasa'nın ilk üç maddesinin 'değiştirilemez' olduğu, 'vatanın bölünmez bütünlüğü'nün de bu maddeler içinde bulunduğu ortadayken ve bu tartışma sürerken birden Anayasa'yı dışlayarak 'açıkça bölünmeyi yaratacak' bir çözümü dayatmadır referandum talebi..

Böyle bir referandum için ise önce bunun Meclis'te kabul edilmesi, Cumhurbaşkanı tarafından da onaylanması gerekir. 'İlk üç madde' nedeniyle, onun için de başka şeyler gerekir.. Mesela önce 'Türkiye'nin üniter devlet yapısından vazgeçerek federasyon olmayı kabul etmesi'.. Kaldı ki öyle bile olsa sonunda gelinecek nokta; üniter yapıya sahip olmadığı halde bugün hala Bask'ların 'özerklik' baskısı yüzünden sorunları bir türlü bitmeyen İspanya'dan farklı olmayacaktır. Uzun lafın kısası..

Bütün bu nedenlerle Demirtaş'ın bu teklifinin 'olabilirliği', olsa bile sonunda çözüm getireceği hiç mümkün görünmüyor. Bunları 'açılım' sürecinde, seçime kadar MİT'le yaptıkları görüşmelerde tartışmamışlar mıydı merak ediyor insan!

*****


Şiddet Yasası böyle çıkacaksa..

Kadın ve Aileden Sorumlu Devlet Bakanı (bizimki gibi en büyük sorunu 'kadın haklarındaki geri kalmışlığı' olan bir ülkede, içinde 'kadın' kelimesi olmayan 'aile' bakanlığı olmaz, eski isim doğrudur ve ben onu kullanıyorum) Fatma Şahin 'Şiddet Yasası'nı hızlandırmak için görüşmeler yapıyormuş. Meclis'te grubu bulunan partilerin grup başkanvekilleri ve TBMM Başkanı Cemil Çiçek'le görüşmüşler.

Muhalefet sözcüleri ve sivil toplum kuruluşlarının eksiklere dikkat çekmesi üzerine alt komisyon kurulmuş. Tasarı 8 Mart Dünya Kadınlar Günü'nde görüşülecekmiş. Ama daha önce Bakanlığın bu yasa çalışmalarında görüşünü aldığı, tasarıyı birlikte oluşturduğu yüzlerce kadın örgütü 'kendi öneri ve taleplerinin çoğunun tasarıdan çıkarıldığını ve ondan çok geride kaldığını' söyleyerek bu duruma tepki gösteriyorlar.

Dün bu haberi Hürriyet'te okudum, haberin tam üstünde ise 'karaciğer nakli yapılmış ama hala kocasından şiddet gören' Zekiye K. isimli bir kadının haberi vardı. 'Devlet karaciğer nakli olabilmem için bugünün parasıyla 100 bin lira masraf etti. Hayatım çok değerli ama eşimden dayak yediğim için üç aydır sokaktayım' diyordu. Onun gibi dayak nedeniyle evinden ayrılan, boşanan ve çocuklarını geçindirmek için çöpten eşya, yiyecek toplayan, dayak-şiddet yüzünden 45 kiloya inmiş kadınların haberlerini de kısa süre önce okumuştuk.

Bir gün önceki VATAN'da bazı haberlerin başlıkları ise şöyle;

- 4 yaşındaki kızının gözü önünde eşini öldürdü.

- Eşini vurdu, 'son pişmanlık fayda etmiyor' dedi.

- Terk eden Muazzez'in göğsüne eşinden tek kurşun (kadın 3 çocuklu).

Şimdi arkadaşlar, böyle korkunç olayların, kadınlara ve çocuklara karşı şiddetin alıp başını gittiği, karakolunda polislerin bile kadın vatandaş dövdüğü bir ülkede.. O 'deneyimli ve olayları izleyen' kadın örgütlerinin, avukatlarının yardımıyla hazırlanan tasarı eğer; birçok öneri dışlanarak, içinden 'kadının insan hakları, kadın erkek eşitliği' gibi kavramlar bile çıkarılarak.. Şiddet mağdurlarını korumada yetersiz kalacak hale getirilerek yasalaşacaksa hiç yapılmasın..

Hele de Dünya Kadınlar Günü'n-de hiç tartışılmasın. Neyimize bizim 'Kadınlar Günü' Allah aşkına? Yazık, bu kez gerçekten ümitlenmiştim, yine hayal kırıklığı, inanılır gibi değil!
Başbakan Yardımcısı Beşir Atalay PKK ile ilgili açıklama yaparken 'Habur süreci devam edecek. Biz dağdaki insanı silah bıraktırıp indirmek için ileri adımlar attık' demiş. Tarif böyle yapılınca kulağa 'doğru gibi' geliyor ama durup düşünecek olursanız ortada ciddi çelişki ve sorun var.

Aynen 'silah bırakmamış bir terör örgütünün lideri' ile pazarlığa oturmak ve 'terörü devam ettiririz' tehdidi ile öne sürülen şartları konuşmaktaki ciddi soruna benziyor bu.

ÖCALAN 'DEVAM ETMEYECEK' DEDİ!

Öncelikle, Öcalan zaten 'Artık isteklerimiz kabul edilene kadar başka PKK'lı gelmeyecek' demişti, durum böyle olunca bu karar yani 'Habur sürecinin devam etmesi' yalnız Hükümet'in isteğiyle olacak bir şey değil. Atalay aynı zamanda 'PKK ile şu sıralarda bir görüşmelerinin olmadığını' da söylediğine göre Öcalan'ın açıklaması geçerli demektir.

İkinci mesele; 'dağdan inmesine ve affedilmesine' olanak tanınan teröristlerin hangisinin kanlı bir eyleme katılıp masum insanları öldürdüğü, hangisinin öldürmediği belli değil.. Bu bilinmeden teröristler nasıl serbest bırakılacak?

YA KİTAP YÜZÜNDEN HAPSEDİLENLER?

Üçüncü mesele; olmaz ama diyelim ki Öcalan'ın sözlerine rağmen Habur'dan yeni teröristler geldi ve 'bundan sonra terörün sürmemesi için' cinayet işlemiş olanları da serbest bıraktılar. Bu takdirde, kanlı eylemlere karışmış teröristler bırakılırken 'herhangi bir terör olayına, eyleme, hatta eylem planına karıştıklarına dair senelerdir tek bir kesin kanıt çıkarılmayan, buna rağmen 'iddialara dayanarak' aylar-yıllar boyu cezaevine tıkılmış olan sivil-asker yüzlerce insana yapılanlar' nasıl açıklanacak?

'Bu nasıl hukuktur ki gazeteciler yazdıkları kitaplar nedeniyle, tüm içerdekiler 'telefonda şunu dedin, bunu dedin' suçlamasıyla hapsedilirken PKK'lıları ne hakla bırakıyorsunuz' veya 'diğerlerini ne hakla içerde tuttunuz ve hala tutuyorsunuz' sorularını kim, nasıl cevaplayacak?

Kısacası 'Habur sürecinin devam edecek olması' keyfe bağlı bir karar olamayacak kadar önemlidir ve birçok ilave açıklama gerektirir. Tabii Türkiye'ye 'hukuk devleti' demeye devam edeceksek!

*****


Fransa bizim tarihe de baksın!

Fransa Ulusal Meclisi'nde 22 Aralık'ta bir kez daha görüşülecek olan 'Ermeni Soykırım Tasarısı' için tartışmalar sürüyor. Biz 'Fransa önce kendi kanlı tarihine baksın' diyoruz, Fransa'nın kendi milletvekillerinden aynı şeyi söyleyenler çıkıyor ki doğrudur, sadece Cezayirlilere Fransız devleti olarak yaptıkları katliamlar bile bugünTürkiye'yi tehcir sırasındaki olaylar ve kayıplar nedeniyle 'devlet olarak' suçlamamaları için yeterlidir.

MASAYA OTURSUNLAR

Ama baştan beri unuttuğumuz çok önemli iki nokta var ve bunlar neden vurgulanmıyor anlamak mümkün değil. Mesela; Türkiye, Türk Tarih Kurumu Ermeni tarihçileri ve konuyla ilgilenen tüm uluslar arası tarihçileri 'masaya oturup arşivleri birlikte incelemeye ve tartışmaya' davet etti. Ermeni tarihçilerden tek bir kişi bunu kabul etmediği gibi 'Önce soykırımı kabul edin, sonra masaya oturalım' şeklinde abuk laflar ettiler. Şimdi Türk Hükümeti bunu hatırlatabilir, madem ki soykırım olduğuna bu kadar eminler ve 'yoktur' diyeni hapse atıyorlar, buyursun gelsinler, Fransız-Ermeni-İngiliz-Amerikalı-Türk hep beraber oturarak 1800'lü yıllardan itibaren neler olduğunu, tehcirin hangi nedenlerle zorunlu hale geldiğini, neden sadece belli illerden tehcir yapıldığını, Ermeni ve Osmanlı tarafından kaç kayıp olduğunu filan incelesinler. Ki bu bilgilerin çoğu Amerikan, Alman, İngiliz vb arşivlerinde de var..

ERMENİ BAŞBAKANI

Ve aynı sırada Ermenistan'ın ilk Başbakanı Johannes Kaçaznuni'nin 'Bütün suç bizdeydi, Batı bizi aldattı, Osmanlı'yı arkadan vurduk, onlar ise sadece gerekeni yaptı' dediği ve olayları açıkladığı bildirisini de birlikte okusunlar (hatta Mavi Kitap'ın Ermeniler tarafından nasıl yalanlarla dolu şekilde yazdırıldığını, yazarının açıklamasıyla da incelesinler). Eski Paris Büyükelçimiz merhum Kamuran Gürün'ün yazdığı 'Ermeni Dosyası' kitabını ve orada verilen rakamları okuyarak Ermenilerin neden bu kitabı hemen tüm kitapçılardan toplattığını düşünsünler. Bunları Fransa'dan veya ABD'den istemek yapılacak en doğru şeydir.

Her yıl ABD'ye de, Fransa'ya da sadece 'önce kendi tarihinize bakın' demek yeterli değil, bakmıyorlar işte!

*****


Demir leblebiden 'demir lady'e!

CHP Grup Başkanvekili Emine Ülker Tarhan 'YARSAV Başkanlığı' döneminde yaptığı bir konuşmada 'YARSAV'ın militanı olacak adam lazım bize' dediği için günlerdir üzerine gidiyorlar. Oysa referandum öncesinde YARSAV'ın 'neden 'hayır' denmesi gerektiği' yönündeki açıklamalarının son derece haklı çıktığı ortadadır.

Referandumdan hemen sonra HSYK ve AYM'de yapılan değişiklikler, HSYK'ya Adalet Bakanlığı'na bağlı üyelerin doldurulması ve seçilme şekilleri, referandum öncesinde 'evet' için çalışan Demokrat Yargı'nın Eşbaşkanı Orhan Gazi Ertekin tarafından bile ciddi şekilde eleştirildi, bu konuda bir kitap yazdı. Emine Ülker Tarhan'ın 'YARSAV'ın militanı' diyerek söz ettiği besbelli ki 'hukuk ve demokrasiyi korumak adına militanca çalışacak hukukçular'dır.

KARİZMA VE HER ŞEY!

Zira hukuk her demokratik ülkede kendisi 'koruyan' durumunda olmasına rağmen Türkiye'de 'korunacak' duruma düşmüştür ve bunu artık çocuklar bile anlıyor. Emine Ülker Tarhan Meclis'te gerçekten çok güzel bir konuşma yapmış, 'Krema, pasta değil, demir leblebiyim' lafına da bayıldım. Bence Tarhan şimdi leblebi olabilir ama duruşuyla, bilgisi, görgüsü, net konuşmaları, özgüveni, dürüstlüğü ve her şeyiyle geleceğin 'demir lady'si olacağının işaretlerini veriyor.

Karizma, lider özelliği ve tüm özellikler mevcut, Thatcher'ı da, Merkel'i de aratmayacağı kesindir. Onun için 'uğraşılacak' kendisiyle, üzülmesin!Odatv duruşmasında dikkatimi çeken bazı noktalar oldu. Mesela;

- Savcı'nın sanıklara ve avukatlarına, hatta aralarında yabancı gazeteci (IPI temsilcileri ) ve Avrupa Parlamentosu milletvekillerinin de bulunduğu dinleyicilere bile 'adeta hasmane bir tutumla' yaklaşması.. Avukatlara emir tonunda 'Ayağa kalkarak konuşun' demesi (ki bu tartışma aynı soruşturma içinde daha önce yaşanmıştı ve bazıları reddetmişti, aynısı oldu)..

- Bütün itirazlara ve özellikle yabancı tercümanlarının 'Hiçbir şey duyamıyoruz' diye bağırmalarına rağmen fısıltı gibi konuşmaya devam etmesi, sonunda da 'Duyduğunuz kadar' diye cevap vermesi.. (O gazeteciler, milletvekilleri kendi ülkelerinden özel olarak duruşmayı dinlemeye gelmiş, herkesin de duyma hakkı var, ne demekse..)

- Sanık yakınları, haksız yere 'hükümlü gibi tutuklu vaziyette duruşma bekletilen' eşlerini, çocuklarını uzaktan da olsa görmek istiyor doğal olarak ama polisler sanki bunu engellemek ister gibi (o insanlar setleri atlayıp mahkemeden kaçmayacağına göre) adeta bir duvar örüyorlar önlerine.. Bunların hepsinden vazgeçilmeli, henüz suçlu denemeyecek kişilere, 'katil, çocuk tecavüzcüsü ya da ağır hırsızlara, gerçek darbecilere de yapılmayan' muamele yapılamaz. Buna adalet denmez.

- Tutuklu meslektaşlarımın ve mesela Hanefi Avcı'nın bu kadar ay içerde kalmalarına rağmen gayet sabırlı, sakin, vakur, moda deyişle 'cool' görünmelerini çok takdir ettim, ruhen de sağlam kalmayı başarmaları takdir edilmeyecek gibi değil.. Bu arada, Hürriyet'teki 'tarihle çağrışım yaparak bugünü anlatan' araştırma yazılarını ve diğer mesleki çalışmalarını hep takdirle izlediğim Soner Yalçın'ın 'kendisine söz hakkı verilmediği için yapamadığı' konuşması da tam bir 'düşünce özgürlüğü ve gazetecilik' dersi, bu mesleği anlamadan veya 'çıkara dönüştürerek' yapanlar ve onu suçlayanlar mutlaka okumalı.

- Çok sevdiğim meslektaşlarım Ferai Tınç ve Aslı Aydıntaşbaş'ın bu mesleğe ve meslektaşlarına gösterdikleri saygıya da hayranım, şimdilik hepsi bu kadar.

*****


Sevgisiz ve sadistlerle 'aynı havayı soluma' işkencesi!

Zülfü Livaneli 'nin 'Biz manyaklar' ve arkasından gelen 'Ben hangi millete aitim' yazıları o kadar güzeldi ve bu ülkede yaşayan insanların az sayılmayacak bir kısmındaki sevgisizliği, saldırganlığı, acımasızlığı, vurdumduymazlığı ve daha birçok olumsuz özelliği öyle iyi anlatıyordu ki defalarca okudum.

'Biz manyaklar'da kendisini parçalamak için bekleyen köpekten kaçan bir kediyi taşlayarak ağaçtan düşürmek isteyen acımasız ve sevgisiz çocukları (asıl suçlu, aynı özellikleri taşıyan ve tabii sorumsuz da olan aileleridir elbette), dayanamayarak onlara yaptığı müdahaleyi ve aldığı terbiyesizce cevabı muhteşem 'romancı üslubu ve gözlem yeteneğiyle' anlatıyordu. Çocuklardan birinin bu müdahaleye karşılık 'Manyağa bak' cevabını vermesi üzerine;

'Belki de manyağım. Bu ülkede iyi niyetli, merhametli, olmak, düzgün ilişkiler istemek, uygar ve hümanist bir toplum özlemek, dürüst davranmak, ahlaklı olmak manyaklık olarak görülüyor artık. Bu ülkede çoğunluğa uyum gösteremediğimiz için onlar normal, bizim gibilerse manyak (Ö) Bu çocuklar hayvanlara, doğaya, canlıya hiçbir sevgi, saygı, merhamet duymadan şiddet dolu bir ortamda yetişiyorlar. Onlar için bir canlının parçalanmasını izlemek zevk, buna engel olmaya çalışan amca ise manyak' diye düşünmüştü.

BÜYÜKLERİ ONLARDAN FARKSIZ!

Diğer yazısında ise 'Daha medeni, daha dürüst, daha kibar, daha temiz, doğaya ve cana saygılı insanların oluşturduğu bir Türkiye'yi özleyen millet benim milletim' demiş ve arkasından 'kendini ait hissetmediği millet'i anlatmıştı, mesela 'kurban kaçmasın diye önce hayvanın ayaklarını kırıp sonra kesen' vahşileri.. Altına imzamı gözü kapalı atacağım satırlardı tüm yazdıkları.. Tahmin edersiniz ki bu tarifin en öncelikli özellikleri 'cana saygılı, şiddet ve vahşete yeltenmeyen' insanlardır ama sayıları maalesef giderek azalıyor.

Çünkü Zülfü Livaneli'nin de belirttiği gibi, 'aslında kötü özellikleri bir sonraki kuşaklara taşıyan, giderek daha medeni, merhametli, saygılı olması gerekirken insani duygu ve davranışlarda hızla geriye giden, kendinden başka kimseyi ve diğer canlıları hiç düşünmeyen' maalesef büyükler ve asıl onların 'insanlığı' hatırlaması, çocuklara da öğretmesi gerekiyor.

ASIL MANYAKLAR VE YARIM İNSANLAR

Ben kendi köpeğini sadistçe kedilerin üstüne salıp zevkle seyreden hasta ruhlu kazık kadar adamlar gördüm, 'bunu nasıl yapabildiğini' sorduğunuzda alık gibi sırıtarak bakıyorlar yüzünüze.. Yeni doğmuş yavru kedileri sitelerinden tekmelerle, sopalarla kovanlar ve ölümüne neden olup hiç üzülmeyenler, onlara mama verenlere saldıranlar gördüm. Maçka Parkı'nın yanındaki Park Şamdan isimli restoran ile yanındaki iki apartman sakinlerinin 'sırf camlarının önüne gelmesin, bahçelerine girmesin diye' onlarca kedinin yok edilmesini istediklerini, kapıcılarına 'kedileri kovalatıp, yuvalarını parçalattırdıklarını, çamaşır suyu sıkarak hayvanları yaraladıklarını' görenlerden dinledim.

Okurlarımdan ve HAYTAP'tan gelen; 'direğe bağlanıp debelenerek kurban edilen büyükbaş hayvanları ve yanında sırasını beklerken bunu gören diğerlerini' anlatan.. Tuzla Belediyesi Veterineri Ali Kemal Durgun'un 'hayvanların kalbinin durmasına neden olan bir ilaçla' köpekleri öldürdüğünü, Erzurum'da şehrin göbeğinde 6-7 kişinin ellerinde sopalarla zavallı bir büyükbaş hayvanı öldüresiye dövdüğünü ve hayvan yıkılıp kalınca sırıttıklarını anlatan.. Kıbrıs Lefkoşe-Değirmenlik'te 14'üncü Zırhlı Tugay Komutanı Tuğgeneral Avni Angun'un emriyle 15 kadar evcil köpeğin boynuna ip bağlanarak çukurlara atılıp öldürüldüğünü ve daha sırayla yazacağım birçok olayı anlatan mektupları da okuyorum..

Etrafınıza bakın, hemen her mahallede, sitede mutlaka birkaç tane 'hayvan düşmanı' göreceksiniz, garip kafa yapısıyla kendini 'normal', hayvanlara sevgi ve merhamet gösterenleri 'manyak' zanneden ve onları rahatsız eden.. Asıl manyağın, sevgisizin kendisi olduğunu fark etmeyen.. Siz onlardan olmayın, 'insan' ancak 'insani özellik taşıyan'lara, diğer canlılara da saygı gösterebilenlere denir, bu özelliği olmayanlar neye sahip olurlarsa olsunlar 'yarım insan'dır ancak.

Aynen Maçka Parkı'ndaki hayvanların 'iki üç apartman, bir restoran ve parkta açılan kafe' uğruna yok edilmesini sağlayanlar gibi.. İki gün önce gittiğimde 'insafsızlar tarafından parka atılmış, hayatta kalma mücadelesi veren parmak kadar yavruların' da aynı nedenle yok edildiğini gördüm.. Ben de bu konuyu yazarken acımayacağım, devam edeceğiz.

*****


Ooh, 'rüşvetçi savcı' bile kurtarıldı!

Eskiden 'Daha neler duyacağız bakalım' denirdi artık gerek kalmadı, duyulabilecek her rezalet, her skandal mevcut. Koskoca hakimlerin, Yargıtay'da bile; 12 yaşındaki kız çocuğuna toplu tecavüz olayında 'çocuğun rızası olduğunu' söyleyerek 'adaletin gözünü gerçekten kör ettiklerini' dahi gördük.

Bu durumda insan o çocuktan önce ülkesindeki yargının haline ağlamak istiyor. Ve ağlıyoruz da, çünkü vatandaşın hakkını arayabileceği tek merci orası maalesef. Üstünden birkaç gün geçti ama haber çok önemli ve inanılmazdı, vurgulamadan geçmeye dayanamayacağım. 'Tutuklu sanıktan 'tahliye karşılığı' 100 bin euro isteyen' Savcı Mustafa Kızılateş'e hapis cezası bile verilmemiş.. Yargıtay 'Suçlu, ancak para talebinde baskı yok' diyerek cezayı 1.5 yıla indirmiş, sonra da 'eylem teşebbüste kaldı' diyerek 3'te 2 indirim yapılmış, kalan 6 aylık ceza da ertelenmiş. İnanabiliyor musunuz bu hukuk skandalına?

EYLEM TEŞEBBÜSTE KALDIYSA DİĞERLERİ NEDEN İÇERİDE?

1- Ne demek 'para talebinde baskı yok'? Sadece talep etmesi bile bir savcı için en büyük görev suçlarından biri. Demek adam bugüne kadar da böyle çalıştı, parası olan kurtuldu, olmayan cezayı çekti. Bundan sonra devam etmesine de hakim dostları izin veriyorlar. Hatta bu durumda 'yapmayan hakimler' arasından aynı kafada olanlar (dürüst hakimleri özenle tenzih ederim) özgürce benzerini yapabilirler, engel yok!

2- 'Eylem teşebbüste kaldı' diyerek ceza kaldırılıyorsa, henüz 'eylem teşebbüsü olduğu' bile kanıtlanmamış Ergenekon soruşturması nedeniyle yıllardır cezaevinde çile dolduran insanlar niye serbest bırakılmadı, hiç değilse 'tutuksuz' yargılanmadı? Bu nasıl 'çifte standartlı adalet'tir, açıklasınlar bakalım.

Bu kararları veren hakimlerin fotoğraflarını da gazete ve ekranlara koymalı bence, Türkiye tanısın onları, zira kendilerinin de soruşturulmaya ihtiyaçları var. Gerçekten insan bunları duydukça ağlamak istiyor, hiç mi yüzümüz kızarmaz oldu artık?Bir kız yurdunun yönetimi bile yasa masa dinlemez ve kız öğrencilerin özel yaşam gizliliğini 'broşür bastırıp halka dağıtarak' ihlal etmeyi hak görürse artık bu ülkede olan saçmalıklara şaşıramayız.

Biliyorsunuz, kısa süre önce de devlet kurumu TÜİK bir yurtta öğrencilere 'Bugüne kadar hiç canlı bebek doğurdunuz mu?' benzeri, akıl ötesi sorular dağıtmış, öğrencilerden büyük tepki almıştı. Benim de bu konudaki tepki yazım üzerine TÜİK'ten 'Biz o soruları şu nedenle sorduk, bu nedenle sorduk' gibi bir açıklama geldi ama hiç dikkate almadım, çünkü 'hiçbir nedenle, hiçbir kurum' öğrencilere, hele de üniversitedeki yetişkin öğrencilere böyle sorular sorma hakkına sahip değildir. Zaten ben de yazımda 'Niye soruyorsunuz, ne yapacaksınız,üniversite öğrencisinin çocuğu varsa evlat mı edineceksiniz?' demiştim, nedeni de olamaz çünkü.. Tam bir skandal ve işte yeni skandal!

ÖĞRENCİLERİ TAPUNUZA MI ALDINIZ BE SAYGISIZLAR!

TÜİK'in 'yurtta kalan' kız öğrencilerle uğraşmasından sonra Düzce Aka Kız Öğrenci Yurdu yönetimi genç kızların yılbaşı gecesi eğlence fotoğraflarını hem internet sitesine koymuş, hem de broşürlere bastırıp Düzce'de halka dağıtmış.

Öğrencilerin şok olması ve 'Gözlerimize inanamadık, reklam amacı ile özel hayatımız ihlal edildi' tepkileri üzerine de bir açıklama yapmışlar; 'Yasadışı bir iş yaptığımızı düşünmüyoruz, onlar bizim öğrencilerimiz. Hepsinden izin almadık, birkaç kişiye sorduk'.. Ne demek oluyor bu şimdi, öğrencileriniz ise 'özel hayatlarının Avrupa İnsan Hakları Sözleşmesi'yle belirlenen ve bizim Anayasamızda da bulunan dokunulmazlık, gizlilik hakkı' size mi verildi? Bunu hak görüyorsanız bir sonraki adımınız pekala 'odalarına gizli kamera yerleştirerek görüntüleri aynı şekilde sitenize koymak veya broşür bastırarak halka dağıtmak' olabilir demek ki. Nasılsa sizin öğrencileriniz, yabancı değil.. (Öğrencilerin hepsi izin verse dahi bir yurt yönetiminin böyle bir yetkisi olamaz, ben birkaç öğrenciye sorduklarına bile inanmıyorum, isim versinler.)

MESELE YURTLAR MI, EĞİTİM Mİ, YILBAŞI MI?

Düşünün, Düzce geleneklere bağlı, muhafazakar bir yerdir, fotoğrafları görmedik ama 'kız öğrencilerin eğlenirken çekilmiş fotoğrafı olması' böyle bölgelerde insanlarda tepki yaratmaya yeter.. Kızlar, kadınlar eğlenemez ya, hele bir de öğretmenler filan katılmışsa toplantıya..

Ya o öğrencilere zarar vermek isteyenler çıksa, ya aileleri kızarak onları yurttan alsa.. Daha önce bazı yurtlarda kalan kız öğrencilere ciddi saldırılar oldu, bunları düşününce insan acaba 'kız yurtlarının kapatılması veya yurtta kalamayarak okumaması' mı isteniyor diye düşünüyor.

Bir ihtimal daha var; meselenin öğrencilerin dediği gibi 'reklam' değil, 'yılbaşı düşmanlığını körükleme' amacı taşıması. Geçen yılbaşından bu yana fotoğrafları saklayıp şimdi tam Aralık ayında bunu yapmalarının nedenini okul yönetimi açıklayabilir mi? Haydi açıklasın!

SUÇ İŞLENMİŞTİR!

Açıklama yapan hukukçular Anayasa'nın 20 ve 21'inci maddelerindeki 'özel hayatın gizliliği ve korunması' şartına aykırı olarak yapılan eylemin 'suç olduğunu' bildiriyor. Öğrencileri pek kolay cezalandıran, slogan atma veya pankart taşımalarını bile 'tutuklama nedeni' gören, oysa gösteri yapan öğrencileri yerlerde sürükleyen polislere hiçbir yaptırım uygulamayan YARGI bu yurt yöneticilerini derhal cezalandırmalıdır. 'Sorgulama başlatıldı vs benzeri laflar' yetmez, cezalandırılmaları gerekir. (TÜİK de o anketin nedenini topluma açıklamakla sorumludur.)

Aksi takdirde, hepsinde kasıt olduğu ve korundukları düşünülecek!

*****


İnsansan sevgi gör, hayvansan eziyet!

Şu sıralarda Yeniasır gazetesi köşe yazarı Özgün Öztürk'ün 'Herşey Bitti, Sıra İtlere Geldi' isimli kitabını okuyorum. İnsanların hayvanlara yaptığı kötülükleri, onlara en vahşi en acımasız saldırıların nasıl cezasız kaldığını o kadar güzel bir üslupla, örneklerle ve hiçbir detayı atlamadan anlatmış ki önce kendisini bu nedenle kutluyorum, sonra da olağanüstü güzellikteki anlatımı ve yazı üslubu nedeniyle.

Yeniasır'cılar kızmasınlar ama ben bir gazetenin genel yayın yönetmeni olsaydım, hemen Özgün Öztürk'e parlak bir teklif yapmak için harekete geçerdim, o kadar zeki ve etkileyici buldum yani.. Kitabın birçok bölümünü; örneğin 'Tanrı Rolü'nü, 'Ben ve Sen'i.. Birincide arabadayken önüne çıkan üç aylık ama uyuz bir köpek yavrusunu kısa sürede nasıl kurtardıklarını ama sonunda bu yavrucuğun başına gelen talihsiz olayı anlatıyor. İkinciyi okuyalım, birebir benim duygularımdır onu da söyleyeyim.

'BEN VE SEN'

'Ben insan doğmuşum, sen hayvan. Bana insan demişler, sana hayvan.

Ben bir evde doğmuşum anne ve babamın olduğu. Sen bir sokakta doğmuşsun, anne ve babalarının(!) olduğu. Benim babam anneme sormuş 'BEBEK YAPALIM MI' diye. Senin babaların sormamış annene 'BEBEK YAPALIM MI' diye.

Beni tüm aile karşılamış davul zurnayla. Sana ise sadece annen sahip çıkmış, tek başına sokakta. Benim bir kimliğim olmuş, bir vatanım. Senin ne kimliğin olmuş, ne de hakkın.

Ben insanım diye hep sevgi görmüşüm, sen hayvansın diye hep eziyet. Ben sıcak evlerde yaşamışım, sen hep soğuk sokaklarda .

Ben ve sen...

İkimize de kimse sormamış 'doğmak ister misin' diye. İkimiz de seçmemişiz bu dünyaya doğmayı. Ama ikimiz de yaşamak zorunda bırakılmışız bize verilen hayatları. Ben sana yapılanları görerek, bilerek. Sen sana yapılanlara ses edemeyerek. Ben senin için kavga ederek. Sen kendin için hiçbir şey yapamayarak...

Ben ve sen... Seni kalbime sokabilsem, orada saklasam?

Dokunamasalar sana, canını yakamasalar?'

ÇOCUKLARINIZA OKUTUN

Bu kitabı lütfen çocuklarınıza okutun, zavallı sokak hayvanlarının doğdukları andan başlayarak çektiklerini ve onları 'iyi kalpli hayvanseverler'den başka kimsenin kurtaramayacağını öğrensinler, hayvan hakları konusunda bilinçlensinler.

SIRA İTLERE HİÇ GELİR Mİ?

Aynı kitapta Öztürk, hayvanseverlerin 'hayvansevmezler' tarafından sık sık karşılaştığı 'Her sorun bitti de sıra hayvanlara mı geldi' şeklindeki anlamsız tepkiyi çok güzel anlatmış. 'Bu soruya bakacak olursak sıra hiçbir zaman hayvanlara gelmez çünkü diğer sorunlar hiç bitmez' diyor. Ne kadar haklı!Atatürk Türk milletinin özelliklerini 'çalışkandır, zekidir' diye sayarken 'duygusaldır' demeyi unutmuş (!) onu da Egemen Bağış tamamladı ve başkalarında olmayan özelliklerimize böylece duygusallık da eklenmiş oldu.. Şaka bir yana, AB Bakanı ve Başmüzakereci Egemen Bağış Fransa'da bugün oylanacak olan 'Ermeni soykırım iddialarını inkar etmeyi suç sayan yasa teklifi' konusunda haklı bir açıklama yapmış ve milleti eyleme çağırmış.

Açıkça bir 'eylem çağrısı' bu... Yasanın kabul edilmesi durumu için diyor ki; 'Türk milleti duygusaldır ve tepkisini ortaya koyar. Bunu İtalya örneğinde de gördük. Sokaklara şarap dökenler, ceket-kravat yakanlar bu ülkenin insanıydı. Telkine gerek yok, millet kendi kararını verir'.

HAMMADDEYE DİKKAT!

Şimdi tabii sadece bu sözlerde bile güçlü bir telkin mevcut ama devam ediyor, 'ama' diyor 'sakın Türk hammaddesi kullanarak yapılan ürünleri yakıp dökmeyin. O ayırımı yapın'... Ve 'milletin araba modellerini bile 'yerli-yabancı' diye ayırabileceğini' de söylüyor.

Aklı ve vicdanı olan herkes, dünyanın birçok ülkesinden çok sayıda ünlü tarihçi de biliyor ve açıklıyor ki '1915 olaylarına soykırım denemez ve bunu görmek için belgelere bakmak yeterlidir'. Bu nedenle Fransa veya bir başka ülkenin; tarihçiler oturup Türkiye ve diğer ülkelerin arşivlerini, 'Alman Belgelerine Göre 1915 Olayları' gibi kitapları ve bu konuda arşiv rakamlarıyla yazılmış diğer kitapları incelemeden karar vermesi kabul edilemez ve Fransa Meclisi'nde oylanacak yasa resmen tarihe, gerçeklere saygısızlıktır.

KORKMADAN İLK EYLEM

Hangi ülke olursa olsun, bir ülkeye yapılan böyle büyük bir haksızlıkta (ki arkasından '20'inci yüzyılın ilk soykırımcısı' etiketi gelecek, onu bekliyorlar) toplumlar mutlaka tepki verir, ambargo da koyar, ürününü de yakar, döker. Bu nedenle Egemen Bağış da öfkesinde haklıdır ama o herhangi bir vatandaş değil, AB Bakanı.. Bu konuşmayla Türk Hükümetini temsil ediyor.

Ve 'araba' da 'ceket-kravat, şarap' değil. Ya şimdi millet konsolosluk, sefaret görevlilerinin, bu kararla ilgisi olmayan Fransız veya Türklerin 'Fransız markalı' araçlarını yakarsa ve o arada cana da zarar gelirse.. Sonra da 'Bize bunu Bakan söyledi' derse, AB Bakanı dünyaya bunu nasıl açıklar?

Diğer tarafta, son yıllarda eylem yapan herkesin, 'parasız eğitim' için protesto eylemi yapan öğrencilerin bile tutuklandığı ve hapis cezası aldığı gibi bir durum var. Artık insanlar hangi eylem olursa olsun katılmaya korkar haldeler. Ama belki bu kez işaret Hükümet'ten geldiği için ilk kez korkmadan katılırlar, ben yine de emin değilim. Umalım da gerek kalmasın!

*****


Meclis'te darbe kavgası!

Dün TBMM'de yine kıyamet kopmuş, AKP ve CHP milletvekilleri 'darbe üzerine güzellemeler' yaparken herkes ağzına geleni söylemiş. Bizde bu darbe tartışmaları sonsuza kadar sürecek anlaşılıyor da burada anlaşılmayan çok önemli bir şey var; tartışanlar iktidar ve ana muhalefet partilerinin milletvekilleri.. Herkes kabadayılık peşinde, kim baskın çıkarsa o kazanır diye birbirlerine giriyorlar ama 'asıl yapmaları gereken şey'den söz eden yok. Referandum öncesinde aylarca 'darbe ve muhtıralarla hesaplaşacağız' sözü verildi buna rağmen 'iktidar partisi tarafından' verilen söz bile hemen unutuldu.

BİRBİRİNİZLE DEĞİL, DARBEYLE..

Konu milletvekillerinin birbiriyle hesaplaşması değil, Meclis'in darbelerle hesaplaşması.. Millet onların kavgalarını izlemek zorunda mı? Getirsinler elbirliğiyle Meclis'e 'darbeleri tarih önünde mahkum' etsinler de görelim, inanalım. 28 Şubat'la 12 Eylül arasında ne farklar varmış bu da bir kerede anlaşılır, konu kapanır. Kavga edenlerin hiçbiri bunu neden teklif etmiyor?

AKP Grup Başkanvekili Ayşe Nur Bahçekapılı kavgada 'CHP 28 Şubat'ta, 27 Nisan'da neredeydi' diye sormuş. 28 Şubat'taki MGK kararlarının altında Başbakan Erbakan'ın imzası vardı ve bugün AKP'de olan birçok isim de oradaydı. Durum böyleyken, onlar itiraz edemezken CHP'yi sorumlu tutmak anlamsız değil mi?

İKİ PARTİ EŞİT SORUMLU

27 Nisan'a gelince.. AKP de, CHP de 27 Nisan muhtırasının üstüne sünger çekilmesinde eşit sorumluk taşıyorlar. Bu e-muhtıra köşe yazılarında, yabancı basın yorumlarında ve burada olduğu gibi milletvekillerinin ağzında unutturulmuyor (doğrusu da bu, unutturulmamalı) ama Meclis'te nedense kimse ağzına almıyor. Bahçekapılı bunu kavga içinde yapmak yerine kendi grubunda sorgularsa daha uygun olacak!

*****


Pekkan ve Aksu'yu kutluyorum!

Gerektikçe kendi sokak hayvanlarımı (parktan aldığım ve bahçemde baktığım 16 kedi ve köpeğim) götürdüğüm Veterineryum'un penceresinden bakarken caddenin karşısındaki duvara konmuş dev 'Ajda Pekkan, Sezen Aksu posteri'ni gördüm. Kucaklarında kedi ve köpeklerin bulunduğu fotoğrafın altında 'Varolmak haktır' yazıyordu.

'İşte budur' dedim kendi kendime, 'ünlü sanatçılar, halka malolmuş isimler öncülük eder, hayvanların korunması için aktivist olursa, ancak o zaman onlara da dikkat çekilir, yoksa asla sıra gelmeyecek ve hayvanlara karşı şiddet ve perişanlıkları sürüp gidecek'...

Sadece evindeki hayvanlarla ilgilenmeyi 'hayvan sevgisi' sananlar çok yanılıyor, hayvan sevgisi 'kimseye ait olmayan' hayvanları da düşünmek, sevip korumak, onlar için bir şeyler yapmaktır. Bu nedenle Sezen Aksu, Ajda Pekkan gibi sanatçıların 'sokak hayvanlarının kısırlaştırılması ve korunması' için atılacak adımlara öncülük etmeleri son derece önemli, alkışları hak ediyorlar doğrusu.

Bu billboard'lar İstanbul Büyükşehir Belediyesi tarafından yaptırılmış, onları da kutlamak lazım. Bir de 'İstanbul'un iki yakası' için ayrı ayrı söz verdikleri dev hayvan parklarını açsalar onları ayakta alkışlarız. Haydi ölümden kurtaralım zavallı sokak hayvanlarını!Artık bu ülkede 'yargıya, adalete güvenim var' diyebilen kaç vatandaş var bilmiyorum ama giderek hızla azaldığına hiç şüphe yok. Tek tek saymak sayfalar dolduruyor, saymayalım ama yine söylemeden geçemeyeceğim; çocuk tecavüzcüleri, kadın katilleri, uluslar arası soyguncular, kadın vatandaşı karakolda tekme tokat döven polisler serbest iken, onlara ağır ceza isteyeceğine işkence gören ve tacize de uğrayan kadına ağır ceza istemiyle dava açan savcılar, iddianamelere 'sehven' yalan bulgular ekleyen emniyet sorgulanmadan ortada dururken 'parasız eğitim' için pankart açan öğrenciye 25 yıl hapis istemiyle dava açılıyorsa o ülkede yargıya güven sıfırlanır, olay budur.

Hopa'da gösteriye katılarak demokratik hakkını kullanan insanlar, gençler polis tarafından gözaltına alındıktan sonra 'polis otosunda 3 saat dövüldüklerini', kadın olanlar 'taciz' de edildiklerini anlatıyor. Bunları yapan polisler cezalandırıldı mı? Hayır. Cezalandırılacaklarına dair bir ümit var mı? Hayır. Böyle adalet olur mu? Hayır. İşte bu!

TERÖR ÖRGÜTÜ ÜYESİ OLMAK NE KOLAYMIŞ

İnsanlar önce tutuklanıyor, savcıların 'neye dayanarak verdiğini kimseciklerin anlamadığı' kararlarla cezaevlerine tıkılıyor ki pankart açan öğrenci veya Hopa'da protestoya katılan genç olması fark etmez, hepsine 'terör örgütü üyesi' etiketi hazır- sonra tepkiler ayyuka çıkarsa serbest bırakılıyorlar. Hopa olayında örneğin 28'i bir anda serbest bırakıldı..

Neden ve nasıl? Şöyle, zaten 'elde delil olmadan, uyduruk kıytırık iddialarla' tutuklandıkları için aynı uyduruklukta kararlarla U dönüşü yapmak da zor olmuyor.

İZMİR'DE KIYAMET

İzmir önceki gün ve dün 'İzmir Emniyeti'nde polisler tarafından işkence gören, yerlerde sürüklenip dövülen bir kadın vatandaş'la gündemdeydi, dün buna 'İzmir Büyükşehir Belediyesi'ne düzenlenen operasyonda 'mahkemenin serbest bıraktığı 26 kişi' için özel yetkili savcılar tarafından yapılan itirazla tutuklanma kararı çıkarılması' eklendi.

NE TÜR BİR 'ÖZEL YETKİ'?

İnsanın bu tür olaylara akıl sır erdirebilmesi mümkün değil ama sadece haberi okuduğunuzda ne görüyorsunuz? Mahkeme serbest bırakmış, demek ki 'tutuklamak için suç, yeterli bir delil' bulamamış, daha sonra 'özel yetkili savcılar' tutuklamaya karar vermişler. Demek ki ellerinde 'KESİN SUÇ DELİLLERİ' var, öyle olmalı..

İyi de bu 'özel yetkili savcılar'ın verdiği tutuklama kararlarında yıllar sonra bile delil ortaya çıkarılamıyor ama içeri atılan da çıkamıyor. Bir suçu yoksa bile yıllarca kendisi de ailesi de 'suçlu' etiketiyle yaşatılıyor. Sonra serbest bırakılsalar da, 'pardon yanlışlık olmuş' dense de, AİHM bu hukuksuzluklar nedeniyle verdiği cezaları (sorumlu hakim ve savcılara değil, millete kesilen cezalar) o giden yılları ve çekilen acıları kimse telafi edemez.

MİLLET ÖĞRENMELİ

Eğer bu durum bir büyükşehir belediyesinin 26 elemanı için söz konusu ise ve o belediye çalışamaz hale gelene kadar baskı aralıksız sürüyorsa yine telafi edilemez. Demek ki İzmir veya keyiflerinin uygun gördüğü bir başak il için sorun yaratmak gayet kolay, 'özel yetki' yeterli!

Ama artık bu özel yetkiler, bir mahkemenin verdiği kararın kolayca yok sayılması filan iyice adaletin 'suyunu' çıkardı. Neden özel yetki gerekiyor, İzmir'de tutuklananlar 'hangi kesin delillere' dayanarak tutuklandılar açıklanması gerekir. Millet kendini iyice 'sürü' gibi hissetmeden bu açıklamalar yapılmalı. Adalet Bakanı 'adalete güveni' gözetmelidir!

GÜLDÜREN VURGULAR

Bu olaylar arka arkaya gerçekleşirken TÜSİAD'ın ve Ana Muhalefet Partisi Genel Başkanı Kemal Kılıçdaroğlu'nun 'yargının bağımsızlığı, siyasallaşmasının önlenmesi ya da buna izin verilmemesi' gibi vurgularının insanı ancak gülümsettiği de ortadadır sanıyorum.

*****


Balyoz, Özkök, Yalman ve Büyükanıt...

Balyoz davasında sorgulanan komutanların çoğu bu davadaki hatalardan, yönetim kademesi tarafından nasıl yalnız bırakıldıklarından söz ediyor. Ki haklılar tabii, öncelikle 'orduda bunca gizli işin, planın döndüğü iddia edilirken ordunun başındaki kişilerin 'vardır da diyemem yoktur da' havasındaki ciddiyetten uzak tutumu' nedeniyle haklılar.

Hem de eski Kara Kuvvetleri Komutanı Aytaç Yalman'ın 'Böyle bir darbe hazırlığı iddiası varsa bunu en iyi bilecek ve konuşacak 4 kişi vardır; ben, Hilmi Özkök, Yaşar Büyükanıt ve İlker Başbuğ' şeklindeki sözleri (ve sonradan 'konuşacağım' demesine rağmen susması) nedeniyle vardır. Deniz Hakim Albay Cumhur Eryüksel, Hilmi Özkök'ün 'Özden Örnek'e ait olduğu söylenen ve bu iddiaları başlatan günlükleri' Örnek'in Deniz Kuvvetleri Komutanı olmasına kadar gizlediğini anlatmış.

Yüzlerce asker, sivil bu iddialarla (sonradan ortadan kaybolan Haham'ı da unutmayalım) cezaevindeyken eski Genelkurmay ve kuvvet komutanları nasıl kenara çekiliyorlar anlaşılmaz ama yargının onları 'bir kenara ayırması, Yalman'a o sözünü bile sormaması' daha anlaşılmaz değil mi sizce de?Çok sevdiğim, bugüne kadar hiçbir dizisini, filmini, oyununu kaçırmadığım, Türkiye'nin yetiştirdiği en değerli sanatçılardan Müjdat Gezen'in 5'inci Sanat Merkezi'ni Salı akşamı Bursa'da açacağını öğrenince ve davetiyemi alınca hemen yola koyuldum tabii. Yazımı bile arabada kucağımdaki bilgisayarımla yazmama rağmen büyük bir keyifle..

Zamanın nasıl geçtiğini anlamadım, önce kıyafetimi değiştirmek için (konuklara oda ayırtılmış olan) Çekirge'deki Kervansaray Otel'e koştum ki harika bir kaplıca oteli- sonra da hemen Nilüfer'de bulunan MSM'ye.. Aman Allahım, ışıklarla aydınlatılmış, önünde yüzlerce kişinin mutlulukla Bursa'ya kazandırılan sanat merkezini, Gezen'i ve davetli ünlüleri görmek için toplandığı son derece etkileyici, görkemli bir bina..

KENTER, ŞORAY, SAYIN, KUTMAN..

İçine giriyorsunuz, hemen sağda Kafe'si, katlarda derslikler, kocaman ve çok şık bir tiyatro salonu, geniş lobiler, 'yok' yok yani.. Önce kokteyl olur diye düşünüyordum, konser hemen 8'de başlamış, içeri süzülüp bir köşeden izledim çünkü tek bir boş koltuk yok ve ayaktakilerin sayısı oturanları bastırır, öylesine bir ilgi.. Yıldız Kenter, Türkan Şoray, Emel Sayın, Perran Kutman, Ali Poyrazoğlu, Halil Ergün, Uğur Dündar, Deniz Baykal, Yılmaz Büyükerşen, Çetin Yıldırımakın, Nilüfer Belediye Başkanı, Bursa Valisi karanlıkta görebildiklerim, daha kim bilir kimler var..

Klostrofobi duygusu geliyor, Ahmet Özhan konserini bekleyemeden İstanbul için tekrar yola çıkacağımı biliyorum ama Yıldız Kenter'in oynadığı 'Nilüfer Hatun' oyunundan bir bölümü izlemeden bir yere gitmem. O yine muhteşem duruluğu, sadeliğiyle sahneye çıkıyor ve nefesler tutuluyor. Kenter, önce adı Horofira olan, sonra Müslümanlığı seçerek Orhan Gazi'nin eşi olan ve Bursa yöresinde yaptırdığı camiler ve hayır işleriyle anılan (ismi de MSM'nin bulunduğu Nilüfer ilçesine verilen) Yarhisar Tekfuru'nun kızı Nilüfer Hatun'u olağanüstü oyun gücüyle oynuyor. Bitirdikten sonra öğrencisi Müjdat Gezen'in başarısını övüyor, duyduğu gururu anlatıyor.

GERÇEK SANATÇI BUDUR

Gezen ayakta alkışlıyor hocasını, uzaktan ellerini öptüğünü anlatarak.. Ben de ülkesinin gencini, yaşlısını, sanatçısını, doğasını aynı özenle koruyan, tüm kazancını tekrar onlara ve ülkesine harcayan , hatta bu uğurda borçlara girmekten çekinmeyen bu değerli sanatçıyı ve dostu kutladıktan, sevgili Yıldız Kenter ve Türkan Şoray'ı kucakladıktan, diğer dostlarla selamlaştıktan sonra ayrılıyorum. Dışarda bana da büyük sevgi gösteren, birlikte fotoğraf çektirmek isteyen 'Her Açıdan' izleyicileri (hiç unutmuyorlar programlarını) ve okurlarımla konuşup yola koyuluyorum.

Tarif edemeyeceğim bir huzur ve mutlulukla. Bravo Müjdat Gezen, yaşadığın tüm zorluklara karşın yılmadan bunları başarabildiğin için bravo, gerçek sanatçı budur işte!

*****


Sokak hayvanları için telefonlar durmadı!

Dün telefonum ve mesajlarım hiç durmadı, 'hayvanları koruma ve onlara karşı şiddeti önleme' konusunda sayısız destek geldi. Ve tabii şikayetler.. Şikayet bildirenlerden biri yazılarımı okumuş olan tanınmış diş hekimi Kurtuluş Sekban'dı ve şikayeti de benim günlerdir Maçka Parkı'ndaki kedi yuvalarını dağıtan, aynı gün hepsinin ortadan kaybolması üzerine 'buradaki kedileri ve yeni doğmuş yavruları öldürüp öldürmediklerini sorduğum' Şişli Belediye Veterineri Gönül Koç'la ilgiliydi.

Sekban, bayram arifesinde buldukları, bir çarpma geçirdiği için tek bacağı zarar gören ama gayet sağlıklı bir yavruyu 'Başkan'ı tanıdıkları için' Gönül Koç'a emanet etiklerini ve röntgen çekmesini istediklerini, daha önce gösterdikleri veterinerin 'ciddi bir sorun olmadığını' söylediğini, aynı gün yavruya bir ev bulduklarını, geri almak için aradıklarında Gönül Koç'un 'o öldü, size başkasını verelim' dediğini anlattı. Eşiyle birlikte 'kediyi ona emanet ettikleri için ne kadar pişmanlık duyduklarını' da.. 'Bayram arife günü ne yaptı da hayvan öldü' diyordu.

VETERİNERLER YEMİN ETMEZ Mİ?

Bu olay üzerine bir veteriner arkadaşını arayarak 'siz mezun olurken doktorluk yemini etmiyor musunuz' diye sormuş ve 'etmez olur muyuz' cevabını almış.. Herkes aradı ama günlerdir yazılmasına rağmen Şişli Belediyesi ile kedi katliamı gibi kaybı yaratan Gönül Koç'tan 'kaybolan yeni doğmuş yavrular ve diğerleri'ne ne yaptıklarıyla ilgili hiçbir bilgi gelmedi. Ne yapıldığı bellidir artık, Kurtuluş Bey'in kedisine ne yapıldıysa aynısı.. Ben iğneyle uyutup çöpe atmalarından şüpheleniyorum ama böyle kişilerin 'en yeni ve en güzel hayvan merkezlerinden biri'nde veterinerlik yapmasına, hatta sadece 'veterinerlik yapması'na nasıl izin verilebilir?

BEŞİKTAŞ'TAKİ SORUN NE?

Beşiktaş Belediyesi'nin Mediko Hayvan Kliniği'nin özveriyle akşamlara kadar çalışan başarılı veteriner hekimi Zeki Şahinoğlu'nun birkaç ay önce aniden işten alındığını duymuş ve yine 'başarının cezalandırıldığını' düşünüp çok üzülerek Başkan İsmail Ünal'ı aramıştım. Yurt dışında havaalanında olduğunu söyleyen İsmail Bey 'durumdan haberinin olmadığını' söylemiş, 'bir hata olmuşsa döner dönmez düzelteceğini' belirtmişti, bunları sizinle de paylaştım.

Sonra bir kez daha konuştuk ama hâlâ ne olduğunu öğrenebilmiş değilim. Şahinoğlu'nun 'yılbaşından sonra tekrar işe dönebileceği' söyleniyor, bunun nedenini ve işe başlama tarihini bildirirlerse memnun olurum. Onun tedavisini bekleyen en az 5 hayvanım var, onu da söylemiş olayım!

SARIYER VE KISIRKAYA

Sarıyer Belediyesi'ne ait Kısırkaya Barınağı'nda hayvanların yaşatıldığı şartlar kötüydü, bebek köpekler de doğru dürüst tahlili filan yapılmadığı için arka arkaya ölüyordu. Düzeltilmesi ve veteriner takviyesi için Başkan Şükrü Genç'e rica etmiştim, bazı şeyler düzeltildi ama hâlâ yeni veteriner gönderilmedi. Orayı incelemekteyim, yazacağım.
Ben en çok bu 'gerçekleri gizleme, yok farz etme veya reddetme' huyumuza bayılıyorum. Riyakarlığın, korkaklığın, hataları hatta felaketleri düzeltmek yerine tembelliğin ta kendisi.. Mesela dün Mine Şenocaklı'nın röportajından alıntılarla yazdığım, 'bir annenin 'öz baba tecavüzüne uğramış' iki küçük yavrusuyla intiharı' gibi facialara neden olan 'ensest, aile içi tecavüz'ü daha hala Aile Bakanlığı'nın veya bir siyasetçi nin, bu ülkenin anlı şanlı hukukçularının ağzından duyamadık.

Ki benzer durumda olan ve çocuklarını büyükanne-büyükbaba evine kaçırarak, arkadaşların yanına sığınarak kurtarmaya çalışan çok anne var. Tehditler altında, o canavar babaların 'mağdur, hem de en kötü olayla mağdur çocukları tekrar alma' tehlikesi altında, o zavallı yavruların psikolojisini düzeltmeye uğraşarak yaşam sürdürüyorlar.

Bir gazetede 'kocası tarafından sırtından bıçaklanmış kadın' fotoğrafı çıkmasına tepki gösterilmişti biliyorsunuz, oysa bu olayların yüzlercesi yaşandı, sokaklarda kocası tarafından 50 yerinden bıçaklanmış kadın fotoğrafları basıldı, toplum ve bu olayları önleme çalışması yapacak olanları harekete geçirebildi mi? Neye kızıyorsunuz?

TÖRE YOK MU?

Dün Ağrı'lı bazı sivil toplum kuruluşlarının Mahsun Kırmızıgül'ün 'Hayat Devam Ediyor' dizisindeki çocuk yaşta kızla dedesi yaşında adamın evliliği ne tepki gösterdiğini okudum. Ağrı Ticaret ve Sanayi Odası Başkanı Mehmet Erat 'Böyle bir şey ilimizde olmadı. Belki 50 yıl önce olmuş bir durum. Bu bir senaryo, hayal mahsulü.. 15 yaşında bir kıza cinsel istismar olayı ile Ağrı plakası 04'ün aynı dizide gösterilmesi Ağrılıları çok üzdü' demiş.

Öncelikle; çocuk yaşta kızların 'utanmaz dedeler'le evlendirilmesi, daha doğrusu 'nikah kıyarak çocuk tecavüzü' yalnız Ağrı'da değil, Ege'de, İç Anadolu'da ve hatta büyük şehirlerde az rastlanan bir rezalet değil. Bu nedenle Ağrılılar'ın fazla duygusal davranmasına, alınganlık göstermesine gerek yok. Mahsun Kırmızıgül veya bir başka yapımcının bu konuyu ya da 'töre cinayeti, diğer çocuk tecavüzleri' gibi konuları filmlerde, dizilerde işlemesi konuya dikkat çekme açısından son derece yararlıdır.

Çözüm üretmesi gerekenleri harekete geçireceğinden ümidim kalmadı ama Allah'tan ümit kesilmez, bakarsınız onların da yüreği sızlar bir ara. Vaatleri bırakır, 21'inci yüzyıl Türkiye'sinde bu tür olaylardan bizler gibi utanır ve sonuca giderler b*****center>

Parktaki kedilere haciz gelseydi kurtarırlar mıydı?

Dün Şişli Belediye Başkanı Mustafa Sarıgül'ün Antalya'da 'sahibinin 1500 TL borcu nedeniyle haczedilen köpeği, yardımcısını göndererek ve 5000 TL vererek hacizden kurtardığı' haberi her yerdeydi. Bazı TV programlarında konudan söz eden sunucuların 'Sarıgül'ün zaten hayvanları çok sevdiğini' vurguladığını duyunca ne düşündüğümü sanıyorum kendisi de tahmin edebilir.

Bir kere her ama her konunun bir reklam şovu haline dönüştürülmesi hiç hoş değil, birçok kişi sıkıntıdaki insanlara ve hayvanlara iyilik yapıyor ama bunları 'iyilik yapmış olmak için' yapıyor ve reklam düşünmüyor, bir köpeği kurtarmanın reklamı olur mu? Ama 'bir parktaki yüzlerce hayvanın ölümü aynı belediye ile birlikte anılıyorsa' o zaman bunları unutturmak için oluyor demek ki..

HAYVANA ŞİDDET VARKEN..

Haberi okuyunca açıkçası 'eğer o yok edilen parmak kadar kedi yavrularının ve köpeklerin de medyada reklam gücü veya oy verecek sahipleri olsaydı, onlara da haciz gelseydi ölmezlerdi belki' diye düşündüm. Hala içim yanıyor onlar için.. Ve hep yazacağım; hayvanlara şiddet uygulayan, uygulatan, yok eden veya buna bilerek göz yuman kişi babam olsa onun da 'insanları bir karşılık beklemeden sevebileceğine ve insana ya da hayvana iyilik için koşturacağına' inanmam artık.

BELEDİYE GÖREVLİSİ NASIL GİDER?

Bu arada, hacizdeki köpeği kurtarmaya Şişli Belediye Başkan Yardımcısı Kahraman Eroğlu gönderilmiş. Bu yardım Başkan'ın kendisi tarafından mı, Belediye tarafından mı ödendi? Belediye'nin parasıyla ödenmişse olamaz, kendisi ödediyse 'Belediye elemanını gönderme hakkı' olamaz, nasıl gitti yardımcı? Şişli hakkında bilgi vermek için arayanlar oluyor, 'Veteriner Gönül Koç'un bu kadar şikayete rağmen neden görevden alınmadığı' ile ilgili 'bazı imzalar atmış olduğu' benzeri enteresan şeyler de anlatıyorlar.

Belediye dikkat etsin de bu konular önemli zamanlarda karşılarına çıkmasın, zorluk olacağına şüphe yok!

(Not; Maçka Parkı'ndaki kedilere her tür sıkıntıyı, şiddeti reva görürlerken onlara 'parktaki içkicilere, tinercilere dokunulmuyor, kedi ve köpeklere çamaşır suyu sıkılıp öldürülüyor. Bir güvenlik görevlisi koysanız bunlar önlenir, insanlar için de tehlike olmaz' diye defalarca söyledim. Yapmadılar, dün Parkta '30 yaşında bir erkeğin vurularak öldürüldüğü ve cesedinin bulunduğu' haberi çıktı.

Bir genç insanın hayatını kaybetmesindeki sorumsuzluk bu işte.. Öte yanda bu olay, Park'ta açılan ve o kedi-köpeklerden kurtulmak istemelerinin nedenlerinden biri olan Kafe'ye o hayvancıklardan az mı zarar verecek acaba?)

*****


'Şike'yi bitir, ekonomiye gel!

Tamam bu konu da önemli ama böylesine karmaşa bir dönemde 'tek konu' olacak kadar değil herhalde.. Haftalardır 'şike aşağı, yasası yukarı' sabah akşam gündem bununla dolu. Oysa görünüşe bakılırsa iç ve dış politikadaki sorunların üstüne en güvenilen konu 'ekonomi' de eklenmek üzere.

Kredi kuruluşları tarafından puanımız düşürülüyor, İMF '2012 yılının Türkiye için zor olacağını, büyümenin ve yatırımların azalacağını, enflasyonun artacağını' açıklıyor. TÜSİAD yatırımlar ve ekonomi için benzer tehlikeleri aynı gün açıklıyor. Artık şu 'Şike Yasası' konusunu bir an önce halledip diğer sorunlara geçmenin zamanı gelmedi mi?

Her ne kadar 'Batı'daki krizden az etkileniriz' diye sık sık tekrarlandı ise de söz sahibi kuruluşlar pek aynı fikirde görünmeyince endişeleniyor insan. Ekonomi 'yeni anayasa'dan da öncelikli konu zira, krizden ağlayan ülke örnekleri karşımızda! Bay Ricciardone, ABD'nin Ankara Büyükelçisi, 'Uludere istihbaratını ABD'nin vermediğini' açıkladı.. 'Uludere'de predatörler var mıydı' sorusuna ise 'sır korumak gerektiğini' söyleyerek cevap verdi.. Korusun bakalım, zaten ABD'nin her yaptığı sır, mesela 'terör ve istihbarat konusunda bundan sonra daha da yakın ilişkide olacağız, daha çok destek vereceğiz' açıklamasını yapmalarından üç beş gün sonra bir saldırı ya da Uludere gibi bir olay gerçekleşiyor. 'Nerede kaldı sizin müthiş istihbarat' diye soruyorsunuz, cevap 'sır'.. Veremiyorlar!!

Şimdi, istihbaratı ABD vermediyse, kim verdi? Bu soruyu herkes sorabilir, cevabını duymak da herkesin hakkıdır. Çünkü aradan yıllar geçse de 'Dersim olayı' gibi dosyalar yeniden açılıyor, o sorular 'derin devlet' veya 'kim yaptı' tartışmalarıyla alevleniyor. Yıllar sonra öne sürülen iddialar da tam cevaplanamayıp, isteyen istediği gibi tarih yazıyor.

SORU 'MUHALEFET'İN DEĞİL, HERKESİN!

Soru doğal olduğu için elbette muhalefet partileri de, CHP de, MHP de, BDP de soruyorlar. O zaman bir hükümet üyesi veya Başbakan'ın kendisi çıkıp 'Bakın işte CHP ve MHP, BDP ile yan yana' diyor. Hatta bu da yetmiyor; 'PKK ile aynı soruları sordukları' filan söyleniyor.

Bu hiç de dürüst bir siyaset yöntemi değil ve özellikle 'referandum öncesinden başlayarak' sık sık yapılmakta.. Aynı şey örneğin ana muhalefet partisi CHP 'İHL'lerin düz lise ile aynı şartlara getirilmesi, katsayının kalkması' konusunda soru sormuşsa (ki sorar elbette, adı üstünde, görevi, muhalif gözle gerekli eleştirileri dile getirmektir) bu kez 'din' üzerinden yapılıyor.

DİNDAR YETİŞMESİN Mİ?

Hiç ama hiç alakası olmamasına rağmen, hemen 'Bunlar dindar öğrenci yetişmesin istiyorlar' popülizmi çıkıyor ortaya.. Seçim dönemlerindeki gibi gerçekler saptırılıyor, olayları dikkatle izlemeyen kesimler yanıltılıyor.

'19 Mayıs törenlerinin kaldırılması' konusunda bile yapıldı, sanki bu girişim sadece muhalefet partisi liderlerini rahatsız etmiş gibi 'Madem ki Kılıçdaroğlu ile Bahçeli 19 Mayısları çok seviyorlardı, şöyle de yapsalardı, böyle de yapsalardı' benzeri konuşmalar duyuldu. Oysa 19 Mayıs'ı ve diğer milli bayramları yalnız onlar sevmiyor, milyonlarca vatandaş aynı duyguları paylaşıyor.

Bu tür, gerçeklerden uzak ve yanıltıcı konuşmalar tamamen 'siyasi istismar' sayılır ve hangi iktidar partisi olursa olsun bunu yapmamalıdır.

Tabii dinleyenlerin de 'ne kastedildiğini anlamaya çalışarak, dikkatle' dinlemesi lazım, masal değil çünkü.. Uludere olayı açıklığa kavuşmalıdır!

*****


Medya ve intikam!

Başbakan Erdoğan, Zaman gazetesinin kuruluş yıldönümüne katılmış ve şöyle bir açıklama yapmış:

'Gazete manşetleriyle çarpışarak, savaşarak bugünlere geldik. Allah şahittir ki asla ve asla intikam peşinde olmadık, olmayacağız'.. Keşke böyle açıklamalara 'Allah'ın adı' hiç karıştırılmasa diye düşünüyor insan. Çünkü birçok gazeteci, televizyoncu da aynı anda 'Allah şahittir ki bizden intikam alındı, gerçekleri olduğu gibi yansıttığımız için işlerimizden olduk. Üstelik bu haksızlıklar açıktan açığa medya patronlarına çağrılar yapılarak gerçekleşti' diyebilir.

TV TARİHİNDE GÖRÜLMÜŞ MÜ?

Diyebilir, zira kaç gazeteci, kaç televizyoncu (aralarında ülkenin en ünlü, en başarılı gazeteci ve televizyoncuları var) gazete ve TV'lerde yıllardır devam eden ve çok sevilen köşelerini, programlarını kaybettiler. Ve hayret, bu başarıya rağmen mesela 'haberci ve haber programcı' olanlar gidecek kanal bulamıyorlar. Neden acaba? En yüksek reytingli, en çok reklam getiren programların, 'HABERLER'in kanal bulamadığı, kanalların 'eleştiri yapılır korkusu' duyduğu TV tarihinde hiç görülmüş müdür?

Bu kadar da değil, 'Bizden 'yazdığımız yazıların, kitapların' intikamı alındı, bunun için özgürlüğümüzü kaybettik' diyenlerin sayısı da az olmaz. Hemen 'yargı'ya atıfta bulunmayalım, zira gazetecileri de yıllarca tutuklu bekleten kararları yargının yalnız başına vermediğini, yani 'bağımsız olmadığını' artık tüm uluslararası basın kuruluşları ve AB raporları söylüyor, biz onlardan duyuyoruz.

Basın özgürlüğünde bu nedenle 'Tanzanya'nın bile altına düştüğümüz' iki gün önce manşetlerdeydi.

TÜM LİDERLER ELEŞTİRİLDİ

Onun için.. Diyelim ki her iktidar 'manşetlerden' eleştirilir (bu dönemde olamıyor, o başka) muhalefet partileri veya liderleri de manşetten eleştirilir, hep böyle olmuştur. Önemli devlet kurumları da manşetten eleştirilir, hepimizin hayatını ilgilendiren olaylar da (mesela anayasa önerilerinin kamuoyuna açıklanmaması, gizli tutulması eleştirilebilirdi ama o-la-mı-yor)..

Manşetler konusunda 'çarpışma' gerekmez, Özal' da, Çiller de, Yılmaz da, Ecevit de, Erbakan da, tüm liderler ve partileri manşetlerden eleştirildi ama (Çiller'in bugünkü kadar olmasa da medyayla, kişisel olarak gazetecilerin kendileriyle benzer şekilde uğraşması dışında) hiçbiri çarpışma veya 'intikam peşinde olmadık' deme gereği duymamıştı. Onun için.. Diyorum ya, bırakalım artık medyayı dilimize dolamayı, olaylar tarihe mal olmuştur, tarih gerçekleri yazacaktır çünkü, söz konusu olan, insanların hayatı, mesleği, geçimi ve hatta özgürlüğüdür.

Allah şahittir ki yazdıklarımı siyasi mağduriyete uğrayan tüm meslektaşlarım adına çok 'hissederek' yazdım!

*****


Hayvanlar donuyor, yardım edin!

Kar ve buz, fırtınayla birlikte bastırdı, çok mecbur değilsek burnumuzu kapıdan çıkaramıyoruz. Eskiden kar ve yağmura bayılırdım, şimdi artık korku basıyor içimi, hele de böyle fırtınalı havalarda.. Önce Van depremzedeleri geliyor aklıma hemen; İstanbul, Ankara eğer Sibirya gibiyse kim bilir onlar ve daha soğuk Doğu bölgeleri nasıldır, orada yeterince sıcak evi ve kıyafeti olmayan öğrenciler ve tüm insanlar neler çekiyordur..

Allah yardımcıları olsun.. Türkiye'de bolluk var deniyor ama bu bolluk ve refah milyonlarca insana ulaşmıyor, bir kesim ise bollaştıkça bollaşıyor, neredeyse hepsi Donald Trump'la yarışacaklar.. Sonra 'sokak hayvanlarını', o zavallı çaresiz yavrucukları düşünüyorum, içim daha da burkuluyor. Kim bilir kaç tanesi dondu, kaçı açlıktan ölüyor..

BARINAKLAR BİLE BAKIMSIZ!

Belediyelerin hayvan barınakları gereksiz şekilde çok uzak yerlere yapıldığı için (kimse gidip kontrol edemesin diye mi, acaba) soğuk havada veterinerler, bakıcılar gitmiyor ya da gidemiyor, kim denetleyecek ki? Yok böyle şeyler bizde.. Bırakın sokaklarda donanları, barınaklarda bile perişan olduklarına, hele bebeklerin hemen öldüğüne eminim, kaçına şahit oldum.. Ağlamamak için bunları düşünmemeye çalışarak iki gündür hiç durmadan çevremdeki hayvanları sıcak yerlere toplamaya çalışıyor, onlara köşeler hazırlıyor, yemek veriyorum.

KÖMÜRLÜK KAPILARINI AÇIN!

Dışarıda koruyamadıklarıma evimi açtım, odalarımda kalıyorlar. Ne olur ki, birkaç gün sıkılırım ama onların hayatı kurtulur. Lütfen siz de onları düşünün, etrafınıza bakın, kömürlüklerin kapısını açın ki saklanabilsinler ve biraz kuru mama koyun, tüm marketlerde satılıyor. Hayvanlara yardım etmek de büyük sevaptır, koruyun onları!Ben referandum öncesi ve seçim öncesi partilerini kaynatıp durmalarını 'sadece Baykal'a yakın olmaları ve yeni Genel Başkan'ın ayağını ilk günden kaydırmak istemeleri, hatta bu nedenle oyların düşmesi için bile çalışmaları ihtimaline' bağlıyordum ama son günlerde Muharrem İnce'nin Tayyip Erdoğan'ı andıran çıkışları 'koltukta kendisinin gözü var' ihtimalini de güçlendirmişti.

Gayet gereksiz zamanlarda ortaya çıkarılan 'CHP'de genel başkanlığa en güçlü aday kim' sorusunun sorulduğu anketlerde adının çıkmaya başlaması, adı çıktıktan sonra daha da hız verdiği yeni çıkışlar, Atatürk'ten parti adına özür dilemeler vs bu ihtimali daha da artırdı. Nedense kimse de 'Kardeşim ne alakası var, zaten genel başkan iki kez kurultayda seçilmiş, bu ne saçmalık!' demiyor bu anket sorularına.. Artık Türkiye'de hangi parti ve kim yaptırırsa yaptırsın, ben anketlere de inanmıyor, bunların 'beyin yıkama yöntemi' olduğunu düşünüyorum ya, neyse..

GENEL BAŞKANINA HAKARET ETTİRDİ

Kendi partisini devamlı 'genel başkan boşluğu var' şeklinde empoze etmeye çalışan Grup Başkanvekili Muharrem İnce (ki bu grup ve genel başkan vekillerinin filan doğru seçiminin ne kadar önemli olduğunu da göstererek) son olarak 'Gelecek kurultayda başkanlığa aday olacak mısınız' sorusuna 'Siyaseti hiç ihanet odaklı yapmadım, gün ola harman ola' cevabını vermiş.

Şimdi bu 'ihanet' konusu önemlidir, zira bu partide 'kendi partisine karşı oy kullanan' milletvekilleri, bile var ama sorsanız ihanet olduğunu kabul etmez. Yaptığının ihanet mi, ne olduğunu ise ona AKP Grup Başkanvekili Nurettin Canikli anlatmış, önce bu 'sadık' milletvekili İnce'nin '9 yıldır AKP'yi yenemedikleri için özür dilediği' benzersiz ve dahi zeka fışkıran (!) sözlerini alarak Kılıçdaroğlu'na 'Bak, kendi adamın itiraf ediyor, özür diliyor, haydi sen de Recep Tayyip Erdoğan'ın bükemediğin bileğini öp' diye çağrı yapmış. (Daha sonra söylediklerinde haklı ama bu söz de Meclis tarihinde ilktir herhalde, Avrupa ülkeleri veya ABD'de, diğer ülkelerde de ikinci partilerin başkanları birincilerin bileğini mi öpmeli dersiniz, onlara da tavsiye edecekler mi?)

OTORİTENİN ZAAFA UĞRATILDIĞI..

Arkasından İnce'yi kastederek (kendisi de muhatap alındığına çok memnun olduğunu açıkladı); 'Derli toplu muhalefet görmek hakkımız. Her kafadan bir sesin çıktığı, kimin ne dediğinin belli olmadığı, genel başkanın otoritesinin ciddi anlamda zaafa uğratıldığı bir ana muhalefet istemiyoruz. AK Parti olarak bizim lehimize olabilir ama demokrasilerde iktidarın kuvvetli olması kadar muhalefetin olması da önemlidir, böyle bir muhalefetin ne demokrasiye ne de kendilerine bir yararı olmaz.' Bu sözlerde Canikli yerden göğe haklıdır, olayı doğru gören herkes aynı şeyi düşünür.

Muharrem İnce koltuk sevdasına kendi partisine yaptıklarını da beğeniyor besbelli, iyi de Kemal Kılıçdaroğlu'nun bu Ata'dan özürlere ve diğer çıkışlara söyleyecek hiç mi sözü yok, sabır taşı bile çatlar yahu!

Demokrasi başıboşluk, kuralsızlık, saygısızlık demek midir?

*****


Şişli, Beşiktaş, Sarıyer, Tuzla, Bakırköy ve diğerleri..

Şimdi 'belediyelerin sokak hayvanlarını koruma ve kısırlaştırma' yaklaşımları konusunda şuna inanıyorum; özellikle 'her konuya el atmış, faaliyet gösteriyor' gibi görünenlerin çoğu bunu göstermelik yapıyor. Mesela başkanları bir yandan 'ormanda zehirlenmiş yüzlerce hayvan için üzülüyor' görünürken diğer tarafta kendi bölgesi içinde, parklarda (Gönül Koç gibi) belediye veterinerleri 'bebek, büyük demeden temizlik' yapıyor, resmen hayvanları yok ediyor ve o hayvanlara bakan insanlara bile hesap verme zorunluluğu hissetmiyor. Eğer bunun doğru olmadığını söylüyorlarsa o yavruları ortaya çıkarsınlar, hepsini ayıracak kadar tanıyorum.)

Bildiğim kadarıyla, bir hafta önce en az 10 tane 2-3 haftalık kedi yavrusu ve 30-35 adet büyük kedi, en az 10 köpek o meşhur Maçka Parkı'ndaydı (ki bu parkın aynı zamanda bir 'kedi-köpek parkı olduğunu, kedi ve köpeklerin kısırlaştırılıp orada yaşatıldığını' Mart ayında (o zaman 70-80 kedi vardı, bir de Suat isimli gönüllü bakıcı) kendileri söylüyordu.. Bunu söylemelerinden ve zavallı hayvanlar için küçük bir yuva yaptırmamdan kısa süre sonra parkta hayvan düşmanlığı başladı.

YAVRULARI ÖLÜME ATANLAR

Yuva parçalandı, hayvanlara saldırıldı, bakıcı ortadan kayboldu (bir veterinerin yanına alındı), kaybolmadan önce de bana 'çok sayıda kedinin öldürüldüğünü, onları kendisinin bahçelerde, çatılarda bulduğunu, öncelikle arkadaki üç apartmanın ve Park Şamdan Restoran'ın sorumlu olduğunu, araştırsam daha başka şeyler de öğreneceğimi' anlattı. Kediler azala azala sayıları 30'lara indi ama insafsız insanların nasılsa biri bakar, kurtulurum diyerek 'ÖLÜME ATTIĞI' yeni doğmuş yavrular geliyordu.(Her kedi canının günahını 7 cami yaptırmanın belki gidereceği söylenir, kedi katillerine ve yavru atanlara hatırlatalım.)

Onları son gördüğüm buz gibi gecede yardımcıma 'alalım bunları, ölecekler burada' demiştim, ertesi sabah taşıma çantasıyla gidip almayı düşünerek onları ellerimle kutularına yerleştirdim. Ertesi gün bulundukları köşe dağıtılmış, üç-dört büyük kedi dışında tamamı ortadan kaybolmuştu.

'Şişli Belediyesi'nden Gönül Hanım'ın gelip onları başka bir köşeye taşıdığını' parktaki bir belediye görevlisi söylerken ben ağlıyordum. Kutuları taşıdıkları yerde hiçbir kedi yoktu ve köpek sayısı da 3-4'e inmişti. Bunların 'Belediye Başkanı'ndan habersiz' yapılmayacağı bellidir, zira bu parkla çok ilgililer.

PARK İÇİNDE İÇKİLİ KAFE

Nişantaşı'nda oturan (ben o semtte oturmuyorum) ve bu parktan yararlananların anlattığına göre 'yanında çocuk parkı bulunan bir noktada içkili kafe' yapıldı, bu olayların çoğu o kafeden sonra ortaya çıktı. Herşeyden önce parkta 'prefabrik' bile olmayan beton inşaat kafe ve üstelik içkili, yasalara aykırı değil midir? Kedi yuvalarının yıkıldığı günden birkaç gün sonra (artık yalnız Çınarcık, Erenler, İkizler apartmanlarının kapıcıları ve Park Şamdan mı yoksa işin içinde Kafe ve Belediye de mi var bilmiyorum, ancak tahmin edilebilir) Başkan Yardımcısı Vasken Baran ortada hiçbir neden yokken ve büyük bir zevkle 'kedilerin altında toplandığı çardağı da yıktırarak' hepsini dağıttı, dikkat edin yuvaların yıkıldığı günden birkaç gün sonra.. Geriye kalan az sayıdaki zavallı hayvanlar hala eski evlerinin yerine geliyor, parçalanmış kutulara sığınmaya çalışıyordu. Ta ki veteriner Gönül Koç Hanım onları da yok edene kadar.

HAYVAN DÜŞMANI MEKANLARA 'HAYIR'

Düşünün, bu 'en iyi olması gereken' örnek, kimbilir zavallı sokak hayvanları, sırf birileri kazansın veya 'tümüyle katlederek hayvansız mekanlarda rahat etsin diye' ne acımasız sonlarla karşılaşıyor her köşede. Artık o belediyeler süslü 'hayvan rehabilitasyon merkezleri' açsalar ne fayda beklenebilir ki? Bu zihniyet ve hayvan sevmez veterinerlerle ne olabilir ki? Aynı parkı gizlice izlemeye devam edeceğim. Bir daha asla 'hayvan düşmanı' bir restoran, kafe veya iş yerine de adım atmayacağım! (Devam edecek)Ben 4 Ocak'ta okurumuz Ali Aykanat'ın hatırlatması üzerine yazmıştım, aynı gün Ak Parti Genel Başkan Yardımcısı Hüseyin Çelik aynı hatadan söz etmiş, Uludere olayıyla ilgili olarak 'Kıbrıs harekatında Türk uçaklarının yanlışlıkla batırdığı Kocatepe gemisi'ni hatırlatmış ve çatışma ortamlarında bu tür hataların olabileceğini söylemiş.

Sonra da 'Başbakan TSK'ya hassasiyeti için teşekkür etti ama asker olur, MİT olur, yanıltıldığını anlarsa Erdoğan gereğini yapar' demiş. Evet, Kocatepe yanlışlıkla bir Türk uçağı tarafından hedef alınarak batırıldı ve bunu hatırlattık, Çelik de aynı hatırlatmayı yapmış ama bu olay 1974 yılında, bundan 38 yıl önce ve 'tam bir savaş ortamında' gerçekleşmişti.

AYNI HATALAR OLMAZ

Buna rağmen 'teröristlerin de katırlarla ve kalabalık gruplar halinde saldırı için sınırı geçtiğini' , çok benzer bir tablo görüldüğünde ve uyarılara cevap verilmediği takdirde yanılma olabileceğini düşünmek tabii ki mümkün. Ama.. Artık 2000'li yılların son teknolojisi ile 1974 yılındaki hataların da yapılmaması lazım. Gerçi şu sıralarda 'Uludere olayında PKK parmağı' olduğu, şaşırtma yaptıkları da TRT'de söylenmiş, ne olduğu tam olarak anlaşılamadı, bununla birlikte TSK'nın bu tür operasyonlarda 'tam doğru istihbaratla, elindeki tüm teknolojiyi, özel dürbünler vs'yi kullanarak, iyice emin olduktan sonra görevini yapması' şarttır.

EMİN OLMADAN TEŞEKKÜR

TSK'nın saldırılarda bazı önemli gecikmeleri ya da strateji veya istihbarat hataları kendi askerlerinin hayatı söz konusu olduğunda da görülmüştü, her büyük hatada onlara 'pardon yanlış yapmışlar' mazereti bulunamaz. Söz konusu insan canıdır ve hata yapılmamalıdır. Bu nedenle detaylı bilgi önem taşıyor.

Aynı şekilde Başbakan 'ın 'TSK'ya teşekkür etmeden önce olayın tüm detaylarının açıklanmış olması, onun da 'emin olarak' teşekkür etmesi' gerekirdi. Önce teşekkür edip arkasından Hüseyin Çelik'in 'yanıltılmışsa gereğini yapar' demesi devletin zirvesinde olacak şey değildir, ciddiyete sığmaz.

AKSİ İSPAT EDİLENE KADAR..

Aynı konuşmada Hüseyin Çelik yine hayati önem taşıyan , yüzlerce insanın yıllar boyu özgürlüğüne mal olan, terörle mücadeleye hayatını adamış isimlerin veya gazetecilerin bile 'terörist' damgası yemesini sağlayan bir konuyu dile getirmiş. O 'TSK'nın Uludere'de bombalama olayı' için söylemiş, 'TSK, terörist zannıyla vurduk diyor. Masumiyet karinesi diye bir şey var. Aksi ispat edilene kadar böyle kabul edilmesi lazım (Ö) Murat Karayılan bile gelse, 30 masum hatırı için o adamlar bombalanmaz' demiş.

BAŞBAKANLA TERS DÜŞER

Şimdi bu 'TSK hatasını kesinkes kabul eden ve özür anlamındaki' sözler öncelikle 'Başbakan'ın teşekkürü' ile tam ters düşüyor. Aynı zamanda 'PKK teröristleri zannedilse bile' masumiyet karinesi diye bir şey olduğu hatırlandığına göre, acaba Hüseyin Çelik cezaevinde yıllardır duruşma bekletilen ve haklarındaki 'bir türlü ispatlanamayan iddialarla ilgisi olmadığını söyleyen' insanlar için bu karineyi neden hiç dile getirmiyor?

'Aksi ispat edilene kadar insanların suçlu olduğu söylenemez' ise neden sivil-asker -gazeteci-bilim adamı-milletvekili yüzlerce kişi 'Ergenekon örgütü mensubu, öyleyse terörist' damgasıyla cezaevine konuyor ve orada bekletiliyor?

Bu masumiyet karinesi 'bazıları için var, bazıları için yok' mudur? Yargı 'hukuk biliminde olmayan' böyle bir yetkiyi kimden alıyor ? Bu çelişkiler sorgulanmak zorundadır!

*****


Hakan Şükür futbolu çok seviyorsa..

Milletvekili seçilmiş insanların başka bir işi de birlikte götürmeleri her şeyden önce 'ülke yönetmeyi basit bir görev sanmaları' gibi bir duyarsızlığı, bilgisizliği gösterir. Aynı zamanda, özellikle herhangi bir iktidar partisi nin milletvekili iseler 'siyasi güçlerinden yararlanmak isteyen' kuruluşlara bu fırsatın verilmesi anlamını da taşır. Aynı zamanda 'yıllar boyu TBMM'de milletvekili olarak oturan ve bunca sorunun olduğu ülkede parmak kaldırmaktan başka bir faaliyeti görülmeyen yüzlerce ismin olduğu' Meclis'te hiçbir milletvekilinin başka bir işte çalışması kabul edilemez.

HANGİ PROJELER MESELA?

Bu nedenlerle milletvekili seçilen kişilerin gazetecilik, televizyonculuk dahil hiçbir işi kesinlikle yapmamaları gerekir.

Hakan Şükür'e TV yorumculuğu için parlak bir teklif yapılmış, şüphesiz bol kazançlı ve kendisini daha da çok gündemde tutacak bir tekliftir ki açıklamasında o da 'teklifin parlaklığını ve kendisinin gerektiği zamanlarda Genel Kurul'a gittiğini, proje de ürettiklerini, futbolu ise çok sevdiğini' filan anlatıyor. Ama bu iş öyle 'gerektiğinde Genel Kurul'a katılmakla, proje ürettik demekle' vs ile olmaz.

Anayasa Komisyonu Başkanı da 'Vekillik ile bağdaşmayan işler yapanların vekilliğinin düşeceğini' açıklamış. Türkiye gibi başı dertten kurtulmayan 'şiddetten teröre, depremden eğitime, dış politikaya' her alanda sorunu olan bir ülkede vekiller başka iş yapamaz. Hakan Şükür veya onun gibi 'başka işleri sevenler' in milletvekilliğini bırakıp sevdikleri işe geçmeleri lazımdır.

Bu onlardan istenmelidir!

*****


Başbuğ için 'tutuklama' kararı!

Dün akşam yazılarımızın çoktan bittiği saatlerde Genelkurmay eski Başkanı İlker Başbuğ'un Özdel Yetkili Savcılık tarafından 'tutuklama istemiyle mahkemeye sevkedildiği' haberi verildi. Böylece yılardır süren tutuklama furyasında sonunda ilk kez 'Genelkurmay Başkanlığı yapmış' bir ismin de tutuklanmasının istendiği görülmüş oldu.

Öyledir, böyledir,andıçtır, yazıdır, kitaptır, sivildir, askerdir artık kafalarımız bu komplo teorilerini almaz oldu, ben açıkça anlamıyorum artık..Ama böyle olayı, çekişmesi, sıkıntısı bitmez bir ülkede yaşamaktan üzüntü ve mutsuzluk duyuyorum, daha ne zamana kadar huzur bulamayacağız onu düşünüyorum. Bakalım daha neler görecek, neler duyacağız.'Müslüman Toplumlarda Değişim ve Kadının Rolü' toplantısında Mısır'daki kadın protestoculara değinilmiş ve Başbakan Erdoğan şunları söylemişti:

'Kadınlar değişime önayak oldular, gerekirse yerlerde sürüklendiler ve kendilerine cop sallayanlara karşı yüreklerini ortaya koydular... Tahrir Meydanı'nda tekmelerle, dipçiklerle dövülen hanım kardeşimiz için bu ızdırabı duymuyorsak hep birlikte kendimizi sorgulamalıyız'. Başbakan Mısır'da yüzlerce kadının sokaklara dökülerek yaptığı protesto gösterisi için bunları söylemekte haklıydı ama o kadınlar 'tek bir kadının kıyafetleri soyularak askerler tarafından feci şekilde dövülmesi' üzerine sokaklara dökülmüşlerdi ve biz de kısa süre önce İzmir'de polisler tarafından benzer bir dayak olayını yaşadık.

MISIR KADAR OLAMADIK

Türkiye'de bu feci olaya tepki maalesef Mısır'daki kadar büyük olamadı, bizde herkes oturduğu yerden konuşmayı sever, zahmete giremez ya, sokaklara dökülüp 'suçluların cezalandırılmasını' isteyeceğimize konuştuk durduk. Bu nedenle de; açılan davada (kendisinin de sorgulanması gereken) Savcı 'suçlu polislere hapis cezası bile istemez'ken, iki iri kıyım polisin dayağından yüzü moraran, yerlerde tekmelerle dövülen kadına istediği '6 yıl hapis'in sonucu ne oldu, Kadın Bakanlığı veya Adalet Bakanlığı itiraz etti mi, Kadın Bakanlığı Savcı'yı HSYK'ya şikayet etti mi, İçişleri Bakanlığı suçlu polislere görevden el çektirdi mi hiçbir şey öğrenemedik.

İPE ÇEKME, ADALETİ UYGULA

Bakan 'ne yapalım, polisleri ipe mi çekelim' dedi, son duyduğumuz bu oldu. İpe çekmekle 'hak ettiği şekilde cezalandırmak' arasında hiçbir ilgi yoktur ve medeni ülkelerde bu durumlarda 'ADALET' çalışır, cezası verilir. Böyle kontrolsüz yaratıklar da 'psikolojik tedaviyle birlikte' cezaevine gönderilir, göreve devam ettirilmez.

Başbakan Erdoğan'ın aynı konuşmada 'Türkiye'de kadınlar açısından kötüye giden bir değişim olmasına, kadına (ve hatta kız çocuklara) karşı şiddetin çok yönlü olarak artmasına ve İzmir olayına' da değinmesini beklerdik. Mısır'da gösterici kadına atılan tekme ve dipçiklerin Türkiye'de olmaması gerekiyor ama burada kız öğrenciler bile yaşıyor bunu, saklamak yerine açıkça konuşmamız ve çözmemiz gerekir değil mi?

POLİS-SAVCI?DAYANIŞMASI

Bu olaylarda suçlu polislerden söz ediyoruz ama tabii ki genelleme yapmıyoruz. Elbette Türkiye'de de iyi polisler çoğunluktadır ama 'kötüler' onların imajına da gölge düşürüyor. Emniyet Genel Müdürlüğü artık Türkiye genelinde 'polislerin kurallara, sınırlarına uyması' konusunda kesin ve acil bir faaliyet başlatmak zorundadır. Gelen şikayetler hızla artıyor.

Son şikayet İstanbul Emniyet Müdürlüğü'ne yemeğe giden ve kadın iş arkadaşlarının önünde sebepsiz yere polisler tarafından hakarete ve saldırıya uğrayan Şinasi Gök'ten (kendisi üstelik 'Adliye personeli' imiş) geldi. Anlattıkları inanılmaz ve yine 'savcının polis şiddetini saklaması' olayı görülüyor. Sonsuza kadar 'polis-savcı dayanışmasıyla paralel bir polis terörü' mü sürdürülecek, bu konu çözülmelidir!

*****


'Demir Lady' lakabı Tarhan'a uyuyor!

CHP Grup Başkanvekili Emine Ülker Tarhan yaptığı güzel bir konuşmada 'Ben krema değil, demir leblebiyim' demiş, ben de 'Demir Leblebi'den Demir Lady'e' başlıklı yazımda 'bugünün demir leblebisinin geleceğin 'Demir Lady'si olabileceğini, bunun için gerekli tüm özelliklere sahip olduğunu' yazmıştım. Hemen ertesi gün gazetelerde TBMM Başkanvekili MHP Milletvekili Meral Akşener için 'Demir Lady' benzetmelerinin yapıldığını gördüm.

Bence olmaz efendim, Demir Lady lakabı 'Ben demiri tercih ederim ama bronz da kurtarır' diyen İngiltere eski Başbakanı Margaret Thatcher için kullanılmıştır ve bu Thatcher uzun başbakanlık döneminde 'demokrasiye, onun en önemli göstergesi olan medya özgürlüğüne sonsuz saygısıyla' tanınmıştır. İstifa ederken söylediği 'ülkemin, partimin ve diğer arkadaşlarımın yolunu açmak için ayrılıyorum' sözleri bile demokrasiye saygısını gösterir.

AKŞENER'İN MEDYA BASKISI

Meral Akşener ise Tansu Çiller döneminde onunla birlikte medyaya (bugünkü baskıya benzer) baskılar uygulamış, basınla adeta kavgaya girişmiş bir bakan olarak hatırlanır. Siyasi hayatında böyle antidemokratik, baskıcı dönemler olan biri de demokrasiye saygısıyla tanınan 'Demir Leydi'ye benzetilemez.

Kısacası, 'uysa da benzettik, uymasa da' diyorlarsa devam etsinler ama uymuyor. Emine Ülker Tarhan için ise böyle bir engel yok, gelecekte de göreceğiz zaten kanımca.. Kemal Kılıçdaroğlu, muhalefeti de dürüstçe ve üstelik bilimsel olarak yürüten Tarhan'ı partinin 2'nci adamı yaparsa bu ona ve partisine puan kazandıracaktır, mesele bundan ibaret!

*****


TRT Genel Müdürü özür diledi nihayet..

Eğer işin içine Başbakan ile Başbakan Yardımcısı girmeseydi, onlar Rojin'i aramasa ve yapılanın 'yakışıksız olduğunu' söylemeseydi, TRT Genel Müdürü bir sanatçıya yaptığı ciddi hakaret için 'benim üslubum bu' deyip geçecekti.

Örnek olması gereken mevkideki insanlar böyle yapınca toplumda olayların arkası kesilmiyor. Bu nedenle özür önemliydi ve sonunda TRT Genel Müdürü 'Rojin'den ve kamuoyundan' özür diledi. Bundan sonra umarız tüm kadınlara karşı saygılı bir dil kullanılır ve hiçbir kanalda sözel şiddete uğramazlar.

İşte bunun için 'çocuk tacizi-tecavüzü, kadın tacizi-tecavüzü veya benzer şiddet türleri'nde cezayı kısa süreli tutamazsınız, bu sapıkları üç beş yıl sonra tekrar toplum içine salamazsınız diyoruz. Biz dedikçe sanki inadına yapar gibi mahkemeler N.Ç olayında görüldüğü gibi 26 sapığı birden salıveriyor, bir de üstüne '12 yaşında toplu tecavüze uğramış' çocuğu suçlu çıkarıyorlar. Aynı suçtan tutuklanan Hüseyin Üzmez 'in nasıl kısacık sürede serbest bırakıldığını, bir daha da kendisinden haber çıkmadığını, mağdur ailenin korkutulduğunu da gördük.

Aile içi çocuk tecavüzünde de durum farklı değil, öz babaları tarafından küçücük yaşlarda başlayarak tecavüze uğrayan iki erkek çocuğunu kurtarmaya çalışan bir anneden aldığım telefonu sizinle paylaşmıştım. Anne çocuklarıyla birlikte kendi ailesinin yanına sığınmıştı ama korkuyordu, çaresizdi. Çünkü 'üstelik öğretmen olan ve başka çocuklarla bir arada bulunan, baskı yapacak konumda da olan' bu hasta yaratık, kadını 'ona deli raporu aldırıp çocukları tekrar yanına alacağını' söyleyerek tehdit ediyor, davadan vazgeçirmeye çalışıyordu.

SUÇLUYU ÖDÜLLENDİRİYOR, MAĞDURU CEZALANDIRIYOR

Diğer ülkelerde bu suçlara nasıl ağır cezalar verildiğine bakmıyorlar.. Cezaları ağırlaştırarak, İnfaz Yasası'nı değiştirerek, saçma sapan ceza indirimlerini tamamen kaldırarak, üç beş yıl yerine doğrudan 25-30 yıl hapse tıkarak toplumu korumuyorlar.. Devletin imza attığı ve Anayasa'ya göre kendi yasalarımızdan önce dikkate alınması gereken uluslararası sözleşmeler filan hiç umurlarında değil.. Kendi insiyatiflerini de 'suçludan yana' kullanıyorlar.. Böyle bir yargıyla ve hiç tepki göstermeyen Adalet Bakanlığı'yla çocuğu, kadını nasıl koruyacaksınız?

RUH SAĞLIĞI BOZULMUŞ DA..

Ve işte koruyamıyorsunuz, çocuklar da, kadınlar da telef olup gidiyorlar. Siirt'te 4 ilköğretim öğrencisine cinsel istismardan (bizde 'tecavüz' demiyorlar ki suçlular bırakılınca tepki olmasın) hakkında dava açılan 35 kişi ile birlikte 19 aydır aranan Gazi İlköğretim Okulu Müdür Yardımcısı Fahrettin Kuzu yakalanmış. Rezil adam, elleriyle yüzünü kapatıyor bir de.. Bunların boynuna 'çocuk tecavüzcüsü' yazıp halkın arasına salmak lazım aslında, cezayı yargı veremiyor çünkü.

Dün tutuklu 10 sanığın tahliye isteği reddedilmiş, Çünkü efendim 'Adli Tıp'tan kızların ruh sağlığı bozulmuştur' raporu gelmiş, iyi yine bunun bir de tecavüze uğrayan çocuklar için 'bozulmamıştır' diyeni de var, maazallah.. Utanmadan böyle rapor çıkardıkları da oluyor, hakimler de salıveriyor adi tecavüzcülerin hepsini!

SÖZ VERDİĞİNİZ 'HADIM YASASI'NI ÇIKARIN!

Bu yaratıkları ve öğretmenlik yapan, fırsat bulunca yine yapacak olan sapıkları kısa cezalarla nasıl tekrar topluma salarsınız? Çocuk bile düşünür zararlarını değil mi? Türk yargısı ve Hükümeti'nin ihmalleri ve yanlış kararlar artık 'şiddet, vahşet ve cezalar' konusunda sabrın sınırına gelmiştir. Vatandaşların güvenliğini sağlamak , çocukları korumak '1 numaralı' görevleridir ve bu görevi yapmak zorundalar. İlk olarak Siirt tecavüzcülerine ve N.Ç sanıklarına en ağır cezaların verilmesini, hadım yasasının da çıkarılmasını bekliyoruz.

'Yaratılanı Yaratan'dan ötürü sevmek' böyle olur.

*****


AİHM'yi de şaşkına çevirdik!

AB aynı şeyi söyledi, AP aynı şeyi söyledi, Avrupa Komisyonu aynı şeyi söyledi, yıllık Türkiye raporlarına defalarca kondu. Avrupa gazeteleri yazdı, Amerika gazeteleri ve dergileri yazdı, hiçbir değişiklik olmadı. Hiç sorun yokmuş gibi, yüzlerce insanı zindanlarda unutarak yola devam edildi.

Son olarak birkaç gün önce Avrupa İnsan Hakları Mahkemesi Türk Yargıcı Işıl Karakaş açıklama yaptı, diyor ki;

- Son bir yıl içine 'AİHM'ye Türkiye'den müracaatlarda' büyük artış var. Geçen yıl 6000 başvuru olmuşsa bu yıl rakam 9000.. Başvurular katlanarak artıyorsa 'kişilerin hak ve özgürlüğünün iç hukukta yeterli düzeyde güven altında olmadığını' gösterir.

ANCAK KESİN KOŞULLARDA TUTUKLULUK VERİLİR

- Tutukluluk her zaman başvurulacak bir müessese değildir, son derece istisnaidir. Yani asıl olan tutukluluk değildir, asıl olan 'çok kesin koşullarda' tutukluluk kararı verilmesidir, bu genel prensiptir.

- Türkiye'de durum tam tersine dönmüş durumda; tutukluluk esas, salıverilme istisna. (keyfe göre Deniz Feneri veya Hüseyin Üzmez olayları gibi bazı davalarda farklı olabiliyor.)

AİHM Yargıcı Karakaş diyor ki; 'Hakimler açıklama olmayan, meseleyi izah etmeyen yetersiz cümlelerle kişinin tutukluluk kararını imzalıyorlar.' Ki gidip izleyince bunu açık ve net görüyorsunuz.

- Türkiye hakkında en çok 'ihlal' kararı verilen ülke. Diyelim ki arkadan Fransa geliyorsa, onda bugüne kadar 10 ihlal var, Türkiye'de 200'ün üstünde. Arada uçurumlar var.

EVRENSEL HUKUKA UYMAYAN MAHKEMELER

AİHM Yargıcı Karakaş, aynen ondan önceki Yargıç Rıza Türmen gibi 'evrensel hukuk kuralları'ndan söz ederek ciddi şekilde uyarıyor, daha ne desin? Peki soralım o zaman; evrensel hukuk kurallarını takmayan, evrensel mahkeme uyarılarını, diğer ülkelerin uyarılarını takmayan mahkemeye millet ne kadar katlanmak zorundadır, bu 'adalet adına' tam bir skandal değil midir?

KAPISINA POLİS GÖNDERMEK YETER!

Hukuku, insan haklarını hiçe sayarak insanların hayatından ve özgürlüğünden aylar, yıllar çalmak ve o arada kendilerini de 'bir terör olayına karışmış gibi' göstermek, aileleri dahil hepsinin onuruyla oynamak, bırakın 'hüküm giymemiş, bir suç işlediğine dair hiçbir delil çıkarılamayan' insanları cezaevine tıkmayı, kapısına polis göndererek ifadeye çağırmak bile yasadışıdır. (Son olarak Ahmet San, Erkan Petekkaya gibi isimlere de yapıldı, ifadeye çağırmıyor ama kapıya polisleri dikerek götürüyorlar.) Bu ne yani, bir ihtilal döneminde filan mıyız?

Adalete güveni yeniden sağlamak ve 'kesin kanıt elde değilken' bu uzun tutukluluk haksızlığını (bir de savcıların 'sanık lehine delilleri saklaması' çıktı şimdi) çözmek zorundalar, yoksa yakında yargının prestiji iyice sıfırlanacak!

*****


Hayvan barınaklarını denetleyelim!

Hep beraber yapmalıyız bunu aslında.. Hayvanları korumak isteyen, vicdanlı, sorumlu insanlar toplanarak hep birlikte.. Başarabilsek bütün belediyeler sokak hayvanlarını koruma konusunda zorunlu olarak yol alırlar.

Dün yine yaptıkları değişiklikleri gözlemlemek üzere Sarıyer Belediyesi 'ne ait Kısırkaya Hayvan Rehabilitasyon Merkezi ndeydim. Yol uzun ve bozuk, Kilyos yakınlarında bir barınak bu ama karanlığa kalsam da gittim yine ve el feneri yardımıyla her şeyi inceledim, yarına anlatacağım. Lütfen siz de bir şeyler yapın, hele aracınız varsa sadece zaman meselesi ve sizin vereceğiniz yarım saat, sonunda bize neler olduğunu bildirmeniz, ilçe belediyenizden iyi şartlar talep etmeniz oradaki 'dili olmayan ve yardım isteyemeyen' hayvanlar için çok önemli. Bir de, öyle güzel yavrular var ki, onları kurtarabilirsiniz. Unutmayın.Önce Economist, arkasından Newsweek dergileri Başbuğ tutuklamasının ardından 'Türk Hükümeti'nin demokrasiden uzaklaştığını, otoriter bir yönetime kaydığını' yazdı ve ikisinde de tutuklamaların sorumluluğunu yargıya yükleyen bir cümle yoktu. Onlardan sonra İngiltere'nin en önemli gazetelerinden The Financial Times; Avrupa Konseyi'nin bu haftaki Türkiye raporunu 'Türkiye'den otoriter bir rejim olmaya yönelik rahatsız edici işaretlerin alındığı' şeklinde yorumlayarak Türkiye ile ilgili demokrasi endişelerinden söz etti.

CHP Lideri Kılıçdaroğlu'nun Silivri cezaevi çıkışında yargıyı eleştiren sözleri nedeniyle soruşturma açılmasına da dikkat çekilen makalede '100 gazetecinin cezaevinde olduğu' da vurgulanmıştı ve 'Durgunlaşan ekonomiyle otoriter rejim endişelerinin güçlenmesi bir gerginlik reçetesidir' deniyordu. Şimdi bazılarımız istediği kadar 'bütün bu olayların doğal olduğunu ve yargının gerekeni yaptığını, herkesin hukuk karşısında eşit olduğunu, itiraz edenlerin statükocu olduğunu' filan tekrarlayıp dursun görünen köy kılavuz istemiyor.

TERÖRİST GENERALLER!

Kılavuza gerek kalmadan olayları değerlendirenler de 'görünen köy'ü aynı şekilde görüyor. Sonuçta (her tepki göstereni tutuklasalar veya fezleke yazsalar bile durum değişmez, ülke dışından aynı tepkiler duyuluyor) olan şu ki; gazetecisinden öğrencisine, askerinden siviline, alt rütbeden en üstüne 'terörist' suçlamasıyla yapılan tutuklamalar Türkiye'de yargıya güveni ciddi şekilde sarsmıştır, bu kamuoyu yoklamalarında da görülmektedir ve yargının siyasi güçten bağımsız karar verdiğine dünya da inanmamaya başlamıştır.

Bu noktada artık böyle düşünenlerin haksız olduğu da söylenemez.. Genelkurmay eski Başkanı İlker Başbuğ da gayet rahat şekilde 'tutuksuz' yargılanabilecekken tutuklanmakla kalmadı, olay bu kadar değil.. Asıl önemli kısmı 'terör örgütü lideri' suçlamasıyla tutuklanmasıdır. Nitekim BDP Eşbaşkanı Selahattin Demirtaş'a; söylediği 'onbaşı' sözüne kızılmasına karşılık 'yargı Genelkurmay Başkanı'na, generallere 'teröristbaşı' derken 'onbaşı' sözünü neden hakaret sayıyorsunuz' cevabını verme fırsatı ve hakkı çıktı, buna nasıl itiraz edilecek?

'PKK İLE MEHMETÇİK YER Mİ DEĞİŞTİRDİ?'

MHP Genel Başkanı Devlet Bah-çeli de 'Başbuğ'un tutuklanması ve Kılıçdaroğlu'na fezleke hazırlanması' konularında sert açıklamalar yaptı. '74 milyon vatandaşımızın huzuru, Türk ordusunun akibeti birkaç savcıya ve hakime terk edilemeyecek kadar önemli ve vazgeçilmezdir' dedi.. 'Şayet Genelkurmay Başkanı terör örgütü kurup yönettiyse bu örgüt ve militan kadrosu nerededir? Yoksa gizli gündemlerde kanlı terör örgütü PKK'yla kahraman Mehmetçiğin yer değiştirmesi mi vardır? Eğer İlker Başbuğ terörist ise İmralı'da yatan kimdir ve hangi suçtan dolayı oradadır?' diye sordu.. Bunlara ne cevap verilecek?

Suriye'de vatandaşlara uygulanan şiddete kızma hakkını kendimizde görüyorsak, Türk yargısı da insanların 'ölümden beter' haksızlıklara uğramasına son vermek zorundadır. İnsan hakları ihlali dayatmakla, öfkeyle örtülemez, Türkiye bu imajı ve dünya medyasının diline düşmeyi hak etmiyor!

*****


Müneccim başı Nazlı Hanım!

12 Eylül darbesini çok beğenen Nazlı Ilıcak 'Üç gazetecinin, Nedim Şener, Ahmet Şık ve Müyesser Yıldız'ın 23 Ocak'taki duruşmada serbest kalacakları, davalarının sonuçlanacağı' konusunda bilgi almış ve bunu açıklamış. Her ne kadar diğer ülkelere de 'gazetecilik faaliyetleri nedeniyle değil başka nedenlerle tutuklandıkları' tekrarlanıp duruyorsa da buna inanan pek olmadı, onların ve aynı davadan yargılanan diğer gazetecilerin serbest bırakılması çoktan gerekiyordu, nihayet bu karar çıkacaksa sevindirici bir haberdir.

Ama insan yazarken bile eli titriyor, şimdi bu hanım açıkladı diye serbest kalacaklarsa bile 'onun dediği doğru çıkmasın' endişesiyle karar değiştirilebilir, umarız bu haksızlık yapılmaz. Öte yanda 'yargıya ait bilgileri deşifre etti, yargıyı etkiledi' diye hakkında iddianame hazırlananlar da oldu. Peki Nazlı Ilıcak yargıya ait bu bilgiyi emin bir kaynaktan nasıl alıyor ve neden açıklıyor, sırf kendisinin konuşması nedeniyle o insanların zarar görebileceğini hiç mi düşünmüyor?

Madem ki müneccimliğe başlamış veya iyi kaynaklar bulmuş, hazır başlamışken Soner Yalçın ve diğerlerinin hangi nedenle bırakılmayacaklarını da açıklasın.. Hakimler tek cümle söylüyor ; 'tutukluluklarının devamına karar verilmiştir' .. Hiç değilse belki ondan öğrenilebilir nedeni.

Bir de 'Şimdi serbest bırakıldıklarında onlara cezaevinde geçen yılların hesabını kim ve nasıl verecek' onu sorsun. Madem ki ilişkileri bu kadar iyi herhalde yapabilir, değil mi?

*****


Onlar kitap istiyor!

Mektup şöyle başlıyor; 'Bizler Güneydoğu'nun ücra bir yerinde Mardin'in Midyat ilçesi Efeler İlköğretim Okulu'nda okuyan bilgiye aç, öğrenmeye susamış öğrencileriz'. Ve devam ediyor; 'Okul müdürümüz ve öğretmenlerimizin insanüstü çabalarıyla, verdikleri ödünlerle bilgiyi keşfe çıktık. Ama okulumuzun kütüphanesinde ne bir roman ne bir öykü kitabı var. Romansız, öyküsüz büyüyoruz biz.. Eksiğimiz sadece bu da değil, yardımcı ders kitaplarımız da yok.. Bilgisayarımız da..

Siz büyüklerimizin okuyup bir kenara bıraktığı kitaplarına, kullanmadığı pergeline, cetveline, doğru ya da yanlış işaretlediğiniz test kitaplarınıza hatta fazla silgilerinize bile talibiz.' Son cümle ise şu;

'Eğer bunlar olursa söz, Mardin'de Oxford vardı da okumadık mı demeyeceğiz' .. Sevgili okurlarım, gerçi Türkiye'de hiç kimsenin bir eksiği kalmadığı söyleniyor ama işte onların var, biraz özveri ile bu öğrencileri çok mutlu edebilirsiniz. Lütfen yardımınızı onlardan esirgemeyin!Her zaman söylerim 'Allah korkusu olan' insan yanlış davranıştan, başkasının canını yakmaktan, başkasının parasına-puluna-namusuna el uzatmaktan, iftira atmaktan, mesleğini ve onurunu çıkar uğruna satmaktan, 'yalan'ı 'doğru' gibi yansıtmaktan çekinir, kısacası 'dürüst olmayan' davranışlardan, kötülükten uzak durur. Ama her 'dindar olduğunu' iddia eden kişi böyle midir, orası çok tartışma götürür doğrusu..

Bir zamanlar TV'lerde 'en dindar benim' diyenlerin 'çocuk tecavüzcüsü' çıktığını, kendini çevresinde 'dindar, hatta din hocası' diye tanıtanların bundan yararlanarak kadınları tuzağa düşürdüğünü, 'dindar yardım kuruluşuyuz, yoksullara yardım topluyoruz' diyen Deniz Feneri'nin (Türkiye'de olamasa da) Avrupa'da 'son yılların en büyük bağış soygununu' yapmaktan mahkum olduğunu, sadece birkaç örneği düşünerek bile 'dindar'lıkla 'dürüstlüğün' ve 'Allah korkusu'nun mutlaka birlikte gelmediğini, daha doğrusu her 'dindarım' diyenin 'dindar' olamayacağını anlamak mümkün..

BASKI ALTINDA İNANÇ OLMAZ!

Bu nedenle ben gerçekten iyi ve dürüst, yardımsever ve çalışkan insanların 'çok dindar' olmasalar da, bu özelliklere sahip olmadığı halde sadece din gereği olan ibadetleri yaptığı için 'pek dindar' olduğunu iddia edenlerden daha makbul olduklarına ve 'Cennet'te yer bulacaklarına' inanırım. Bu benim görüşüm tabii, siz farklı düşünebilirsiniz.

Şimdi gelelim önce Başbakan Erdoğan'ın, sonra da VATAN'a verdiği röportajda Başbakan Yardımcısı Bekir Bozdağ'ın 'Biz dindar, muhafazakar bir gençlik isteriz' sözlerine.. Demokratik rejime sahip, insanların din ve inanışlarının tamamen kendine ait ve 'baskıdan uzak' olması gereken ülkelerde böyle bir söz hiçbir iktidar tarafından söylenmez, söylenmemelidir. Bunun nedenlerini ben de, Başbakan'ın konuşmasının arkasından son iki gün içinde başkaları da açıkladı. Bekir Bozdağ'ın aynı görüşü, sanki Erdoğan yeterince anlatamamış gibi tekrarlaması bence 'açıkladıkça batıyor' durumu yarattı.

ÖNCE 'İNSAN'..

Diyor ki; 'Onun bunun hakkına el uzatan, meşru gören bir gençlik mi daha iyi, yoksa başkasının malına el uzatmanın hem hukuk, hem inanç anlamında haram olduğunu bilen gençlik mi daha iyi? Ya da uyuşturucu kullanan gençlik mi, kullanmayan gençlik mi daha iyi?'. Doğru cevap; 'İnsan olan, iyi insan olma erdemi konusunda yeterince bilgilendirilmiş gençlik' olacak.. Bu da yukarda anlattığım gibi 'din eğitimi alan herkes'te olamıyor maalesef..

Öte yanda bırakın bu görevin hükümetlere, devlete ait olmadığını, 'her dinden vatandaşı olan' laik-demokratik ülkede hükümetler tek bir dinin 'çoğunluğun dininin (hatta tek bir mezhebin) muhafazakarı'nı yetiştirmeye kalkarsa sonunda Endonezya'da olduğu gibi 'tek mezhep egemenliğinde' bir ülke çıkmaz mı ortaya?

Çünkü devlet bu konuya el attı mı, sadece yetiştirmekle kalmıyor, yetiştirdiği kitleyi, kayırmaya, her konuda 'öncelik' sunmaya da başlıyor. Endonezya'da örneğin 'istihdam'dan başlayarak her konuda böyle olduğu, 'kiralık evler'de bile 'Sünniler'e öncelik tanındığı röportajlarla anlatıldı. Böyle bir durumda 'demokrasi'den, her vatandaşa 'eşit haklar'dan söz edilebilir mi?

ARAP BAHARI VE TÜRKİYE!

Bozdağ 'Arap Baharı Türkiye gibi olmak istiyor' demiş. Ama Arapların özendiği Türkiye'nin 'laik, yani her din ve inanca eşit mesafede duran devlet' yapısı sayesinde din kavgalarından, karışıklıklardan, diktatörlerden uzak kalmış Türkiye'ye özendiğini söylememiş. Bunu Arap gazeteciler bile açıkladılar, 'Bizde de Türkiye gibi laiklik olsaydı, bunları yaşamazdık' dediler ki zaten bu açıkça ortadadır.

O nedenle, devletler, hükümetler genç ya da yaşlı, vatandaşların dinine, muhafazakarlığına karışamazlar. Bekir Bozdağ 'Şu anda okullarda din dersi olmadığını' söylüyor. Bizim dönemimizde vardı ve çok yararlandık. Yine koysunlar din dersini, isteyen Müslüman öğrenciler 'seçmeli ders' olarak alsın. Yapılacak şey budur, gerisini aileler halleder, isteyen çocuğunu imam hatip okuluna gönderebilir. Ama tabii mesele bu konuşmalarla 'biz muhafazakar-demokrat partiyiz' reklamı ise, bu tartışmalar siyasi amaçla yapılıyorsa o başka!

*****


Göz sorunları varsa..

Birden fazla hayvan besleyenler bilir, hayvanların gözleri kolayca enfeksiyon kapabiliyor, katarakt gibi kapanabiliyor ve ayrıca didişirken tabiri caizse birbirlerinin gözünü oyabiliyorlar.

Bu gibi durumlarda göz operasyonunda yeterince uzman doktor arıyorsunuz. Ben Doç. Dr Murat Şaroğlu'nun adını birkaç veterinerden 'süper bir doktordur' diye duyduktan sonra gitmeye başlamıştım ve her seferinde 'göz kurtarıldı'. Şaroğlu, İstanbul Üniversitesi Veterinerlik Fakültesi'nin göz doktoruydu, geçen Pazar Üsküdar-Koşuyolu'nda 'Veteriner Göz Merkezi' adıyla kendi kliniğini açtı. Birden fazla hayvanın çok ciddi (kornea yırtılması gibi) göz sorunlarının tedavisiyle ilgili kendi deneyimlerimle size de önerebilirim.

İktidar partisini eleştiremeyen herkes Ana Muhalefet Partisi'ne veryansın ediyor..Bugüne kadar CHP Genel Başkanı Kemal Kılıçdaroğlu 'laik ve insanların dini-inancı hakkında kimsenin yorum yapamayacağı, din üzerinden siyaset de yapılmaması gereken, bugüne kadar da bu şekilde şahıslar hedef alınarak yapıldığı hiç görülmeyen' ülkemizde mezhebi ile ilgili olarak bile ele?tirildi. Seçim ve referandum öncesinde bu konu ve 'Türkmen'im dediği halde etnik kökeni yıpratma malzemesi yapıldı.

Bir yandan da 'Biz kimsenin inancı ve etnik kökenini tartışmayız' diyenlerin bunu yapmasına 'liberal' olduğunu iddia edenlerin dahi gıkı çıkmadı, bu nasıl demokrasi, nasıl laikliktir, ne yanlış bir propaganda yöntemidir demediler. CHP'nin bu ve diğer yıpratmalar karşısında hakkını arayamamasının bir nedeni TV kanallarının artık tamamen 'tek sesli' olması ise diğer nedeni de 'kendi içinde parti yönetimini yıpratma hedefini hiç bırakmayan ekip'tir.

BU EKİP TASFİYE EDİLMELİYDİ

Eski Genel Başkan Deniz Baykal'ın özel yaşamı konusundaki özensizliği de, genel başkanlıktan asla ayrılmama inadı da aslında CHP içinde konuşulan ve tepki yaratan konulardı, hiç de sır değildi. Oysa sonunda kamera olayı ortaya çıkınca ve Baykal genel başkanlığı bırakmak zorunda kalınca sanki 'böylesine önemli bir görevde attığı her adıma dikkat etmesi gerekmez'miş gibi, 'hırsızın hiç suçu yok da durup dururken komplo düzenlenmiş gibi', bir başka ülkede olsa aynı sonuç ortaya çıkmazmış gibi bu olay bile 'Kılıçdaroğlu aleyhine' kullanılmaya, o da bu olaya dahil edilmeye bile çalışıldı (gizli kamera kullanımına sonuna kadar karşıyım, son derece acımasız ve aşağılık bir eylem ama o ayrı bir tartışmadır).

Baykal, Sav ve halen parti içinde etkili olan ekipleri (ki aralarında kendi partisine karşı oy kullanan ve bu yönde çalışan isimler olduğunu yazmıştım) Kılıçdaroğlu'nu yıpratmak ve hatta 'onun başarılı olduğu sonucu çıkmaması için' kendi partilerinin oyunun artmamasını istemekten, bunun için çaba göstermekten hiç vazgeçmediler.

Ben seçim öncesinde de yazmıştım, bu ekipten sadece Sav değil, tümü aday gösterilmemeli ve bu çekişmelere baştan engel olunmalıydı. Bakın bugüne kadar olay çıkaranlara, devamlı kurultaydan kurultaya koşulmasını fıştıklayanlara, bir grup toplayıp yönetime karşı kararlar açıklayanlara, bırakın illeri ilçe merkezlerinde bile sorun üstüne sorun çıkaranlara.. Hep aynı ekibin milletvekilleridir. Baykal için gözyaşı döken ve ona hizmet edenler ya da onun sözünden çıkmayan bazı Antalya milletvekilleridir.

CADI KAZANINA ÇEVİRDİLER

Bu nedenle Kılıçdaroğlu'nun en önemli hatası bana göre Baykal ve Sav ekibini tümüyle tasfiye edecek cesareti göstermemiş olmasıdır. Bunu göğüsleyebilseydi partisi 'sürekli kaynayan bir cadı kazanı'na dönmeyecek, kazanı kaynatanlar bir de üstüne ortaya çıkıp 'yönetim başarısız' çığlıkları atamayacak, fırsatçılara da aynı çığlıkları attırmayacaktı. Mesele budur, eğer bu kurultayda da sorunu çözemezlerse, hele de kavga gürültü çıkarsa o ekip 'kına'larını yakacaktır hiç şüphesiz!

*****


Meclis Başkanı Şükür'ü kıskanmış!

AKP milletvekili Hakan Şükür Meclis toplantılarına katılmıyor, buna gelen eleştirilere karşılık olarak 'Bir burun ameliyatı geçirmiştim de, sonra rahatsızlandım da' gibi çocukça açıklamalar yapıyor (oysa burun ameliyatı geçirenler ertesi gün burunları sargılı olarak aynen yaşamlarına devam edebiliyorlar). Ama öte yanda özel bir TV kanalında spor yorumculuğu yapması ile ilgili haklı tepkilere de pek bozuluyor.

Son olarak yine komik denecek bir açıklama yapmış; 'Ben milletimin önünde hiç çekinmeden bir anlaşmaya imza atmışım. Birileri gıpta ile bakmaları gereken olaya kıskançlıkla bakıyor'.. Konunun özeti de bu lafın içinde saklı; 'milletin önünde, hiç çekinmeden..' Aslında Meclis'te olmak, toplantılara katılarak millete karşı görevini yapmak için milletvekili seçilmiş, bu görevi tam hakkıyla yapacağına yemin etmiş birinin kendi işini yapmadığı halde maaş alması, bunun yanında bir başka kazançlı işi ise aksatmadan yapması, 'devam etmediği' milletvekilliğini bir dönem yaparak bile bu milletin cebinden ömür boyu maaşa bağlanacak ve sağlık hizmetleri vs'den bedava yararlanacak olması kabul edilemez bir durum.. Ve bu durumda o imzayı 'hiç çekinmeden' değil, çok çekinerek, çok düşünerek ve utanarak atması gerekirdi.

İSTİFA ETMESİ ŞART!

Hakan Şükür'e özel izin verilmiş gibi bu işe devam etmesi bugüne kadar 'seçilir seçilmez işlerinden ayrılan, büroları varsa kapatan', işini bırakmamışsa manşetlerden eleştirilen diğer milletvekillerine hem haksızlık, hem de saygısızlık anlamına gelir. Bakmayın siz 'sanki kusursuz işleyen bir parlamenter düzen var da bunu tartışıyoruz' diyenlere..Nedir yani, böyle düşünerek her konuda ve bir ülkenin en önemli kurumu konusunda bile kuralsızlıklara susulacak, herşey görmezden gelinecek, kişiye özel kurallar konmasına göz mü yumulacak?

Hakan Şükür'ün durumu ile ilgili olarak Meclis Başkanı Cemil Çiçek 'Eğer bizde de diğer parlamentolarda olduğu gibi bir etik kurul olsaydı, Şükür bu işi yapamazdı' demişti, Şükür'ün açıklamasına göre Cemil Çiçek de 'gıpta ile bakmak yerine kıskanıyor' olmalı (!) Hakan Şükür'ün artık bu konuda konuşacak ve eleştirenlere de saygısızlık edecek hali yoktur, eğer millete biraz saygısı varsa milletvekilliğini veya TV yorumculuğunu bırakmak zorundadır. Meclis Dingo'nun meclisi değilse tabii..

ETİK KURUL EKSİK KALMASIN

Ayrıca, istenen her kanunun 'hukuka uygun değilse, hatta Anayasa'ya aykırıysa bile çıkarıldığı, yorulduğumuz yere han kurulan' bir ülkede TBMM'de 'etik kurul' neden hemen kurulamıyor? Milletvekilliği gibi çok önemli konumlardaki insanlar için 'etik' yasa kadar önemlidir, bin kez tekrarlanması mı lazım?
Her şey karmakarışık geliyor, bu 'terör örgütü kurma' işinde ciddi bir 'anlaşılmazlık' var, anlayanlar bizden zeki olmalı ki (bu espridir ciddiye almasınlar) şıp diye hepsini biliveriyorlar.. Zaten Balyoz'du, İrtica Eylem Planı'ydı, Fuga, Ayışığı vs baştan beri hepsini birbirine karıştırıyorum o başka ama 'tutuklanan profili' de anlaşılır gibi değil.

Ergenekon meselesi Tuncay Güney isimli bir hahamla başladı, adam haftalarca gündemden inmedi sonra bir anda ABD'de ortadan kayboldu, tamamen silindi.. Arkadan 'Özden Örnek'in Anıları' çıktı, haftalarca konuşuldu, tutuklamalar, olaylar sürerken o konu da gündemden düştü.. Bir ara her yerden, hatta denizin içinden bile silah ve belge fışkırıyordu, suikast iddiaları vardı, sonra birden bıçakla kesilmiş gibi bunlar da bitti.

PARASIZ EĞİTİM VE TERÖR

Emekli-muvazzaf askerler, generaller, gazeteciler, emniyet müdürleri, bilim adamları, hayatında birbirini hiç görmemiş, duymamış, tanımamış insanlar tutuklandı.. Hepsi 'Ergenekon' adı verilen aynı terör örgütünün üyesi olmakla suçlandı.. Sonra 'parasız eğitim' isteyen öğrenciler, protesto gösterilerine katılan öğrenciler tutuklandı ve onlar da 'terörist' olmakla suçlandı ki bütün bunların AB ile dünya medyasının dikkatini çektiği de ortada..

TSK BAŞKANI ÖRGÜT LİDERİ İSE..

Olayın tümüne bakınca bu tutuklananların hepsi aynı örgütten mi, yoksa ayrı ayrı terör örgütleri hep aynı amaca mı hizmet etmişler diye merak ediyor insan.. Mesela şu soruyu soranlar da var; 'Başkanı 'terör örgütü lideri' olduğuna göre TSK da terör örgütü olmalıdır. Bu durumda Genelkurmay Başkanı Özel de bu örgüte üye mi, o da orada değil miydi?'.. Buyrun şimdi, ne cevap verilecek böyle bir soruya?

Bu soruşturmada bazı davalar 4 yıldır sürüyor, bazı tutukluların özgürlüğünden, milletin huzurundan tam 4 yıl çalınmış durumda. Yargı artık böylesine önemli bir soruşturmada 'çok dosyamız var, binlerce sayfamız var' şikayetini bir yana bıraksa da bitirse soruşturmayı.. Millet de neyin ne olduğunu öğrense..

Hukuk fakültelerini bitirirken sınavlarda binlerce sayfalık kitapları yutmak mümkün de, dava dosyalarına bitirmek neden bu kadar zor 'anlaşılmaz' bir nokta da budur.

***


Herkes tutukluluğa karşıysa neden bitmiyor?

Bülent Arınç daha önce de söylemişti, son olarak 'lamı cimi yok, milletin oy verdiği insanları içerde tutamazsınız' dedi. O tutuklu milletvekilleri için söylüyor ama tüm hukukçular diğer tutukluların da yıllarca içerde duruşma süreci beklemesinin insan hakları ihlali olduğunu söylüyor.
Artık dünya buna itiraz ediyor. Peki 'Parlamento çözüm bulacaktır' deyip beklemek ve dön baba dönelim aynı konuşmaları tekrarlamak yerine parlamento neden hemen harekete geçip gerekli düzenlemeyi yaparak bu çözümü üretmiyor? Hukuka saygıyı yeniden tesis etmiyor?
Ben anlamıyorum, ayıp değil ya!

***


'Milli' olan her şey kaldırılsın!

Aslında sevgili dostlar, bu 19 Mayıs ve 23 Nisan törenlerinin kaldırılması uzun zamandır 'kafaya takılmış' bir konuydu. Hatırlayın, son yıllarda bazı köşelerde her törenden sonra ya 'Ne gerek var'dan başlayıp alaya varan eleştiriler, 'çocukların, gençlerin ne kadar üşüdüğü'nden giydikleri kıyafetlere kadar vurgular görülüyordu. Katılanların bunu 'gönüllü' olarak değil, 'zoraki' yaptığı bile yazılıp çiziliyordu.

Aynen birilerinin 'Atatürk sevgisi'ne taktığı, kafayı bununla bozduğu gibi.. Sanki bir milletin gurur duyduğu kahramanları, gurur duyduğu bir tarihi olamazmış, bütün milli duyguları törpülenmeli ve dahi 'sökülüp atılmalı'ymış gibi.. Sanki geçmişini, tarihini yaşatmak isteyenler bundan utanç duymalıymış gibi, yeni kuşaklara bu duygular giderek tümüyle unutturulmalıymış gibi..
İş öyle bir hale geldi ki neredeyse 'Türküm' veya 'Türk milleti' demekten bile çekinir olduk. Atatürk rozeti, kolyesi takanların çoğu vazgeçti, bu duruma öfke duyan bir kısmı inatla takmayı sürdürdü. Peki nedir bu 'milli duygu' fobisi veya nefreti? Bu ne komplekstir ki senede bir kez törenle kutlanan milli bayramlar bile beylere, hanımlara batıyor.. Yoksa bütün milli duygular ortadan kalkarsa bazı şeylerin gerçekleşmesi daha kolay mı olur?

Her neyse artık bu gidiş kararlaştırılmış besbelli..

TARİHTEN DE SİLELİM

Bu yıl Cumhuriyet Bayramı kutlanmadı, şimdi Milli Eğitim Bakanlığı 19 Mayıs'ların da gösterilerle, renkli, kıyafet ve senaryolarla değil sadece okullarda kutlanması için Milli Eğitim müdürlüklerine yazı göndermiş.

Bence artık 23 Nisan'lar da, 30 Ağustos'lar da kutlanmamalı (!), milli bayramlarımızı toptan kaldıralım, hatta mümkünse tarihten de silelim olsun bitsin. Gerçekten neredeyse tarihimizden utanır hale geleceğiz farkında mısınız? Yıllardır bu meslekte başımıza gelmedik şey kalmadı; SABAH'ta 'patron gazetecilik dışındaki işleri yüzünden' cezaevine girdi, gazete çok zor aylar geçirdi, maaşların bir kısmı ödenemedi, gazetenin ayakta kalması için aylarca sıfır moralle çalıştık yine de kimseye çaktırmadık. SABAH paçayı kurtardı, ayrılıp VATAN'ı kurduk, birkaç yıl uğraştıktan sonra (ki kurulduktan sonraki yıllarda VATAN başarıyla rekabet etmiş, kısa sürede liste başındaki gazetelerin çoğunu satışta büyük farkla geçmişti, neredeyse önünde yalnızca Hürriyet ve Posta vardı) baktık ki 'kendi matbaan yoksa, promosyon rekabetine girecek imkanın yoksa su gibi promosyon yağdırarak okuyucu tutan gazetelerle rekabet etmek zor', öyle 'Bağımsız Gazeteciler'in kendi başına yapacağı iş değil.. Gazete patron değiştirdi, yeni patron öyle büyük bir siyasi baskı ile karşılaştı ki baskıdan kurtulmak için (özgür gazetecilik yapmaya çalışan) VATAN ile Milliyet'i satmak zorunda kaldı.

Bu kez gazetelerin iki ortağı arasında çıkan anlaşmazlık, daha doğrusu 'ortaklardan birinin yarattığı anlaşmazlık' nedeniyle VATAN ve Milliyet zor günler geçiriyor. Olayın gerçek yüzünü, Karacan tarafı tek kuruş ödemezken, hatta 'sermayede hakkına düşen payı, sözleşme yapılırken ödemeyi taahhüt ettiği miktarı' bile ödemezken diğer ortak Demirören'in tüm kaynak ve harcama ödemelerini üstlendiğini önceki günlerde açıklamaya çalıştık.

HAKARET GİBİ..

Ali Karacan bu yazılar üzerine yazarlara bir açıklama göndermiş ama anlattıklarının 'gerçek tablo' ile, belgelerle en ufak bir bağlantısı ve geçerliliği yok maalesef.. Olmadığı gibi yazarları suçlar bir ifadeyle yazılmış, adeta 'yazarlar taraf tutmuş, hem de 'yayıncı ortak' yerine 'sanayici ortağın' tarafını tutmuş ve büyük hata yapmış' gibi bir ifade var.

Açıkçası yazdıkları bizler gibi hayatını mesleğine adamış ve onlarca yıldır 'bir etik hata yapmamak için azami dikkat sarfetmiş' yazarlara hakaretten farksız. 'Kimse 'bu gazeteleri nasıl kar ettiririz' diye düşünmüyor. Birçok kar eden gazete örneği varken sadece patronun diğer işlerden kazandığı paraya güvenmeleri son derece vahimdir. Bu gazeteler 'ekonomik olarak iyi yönetildiği zaman' para kazanır' demiş mesela.. Karşı karşıya olsak sormak isterdim; yazar kendi işini mi yapmakla görevlidir, yoksa gazeteyi nasıl kar ettireceğini planlamak, kafayı buna yormak mıdır görevi?

NASIL KAR ETMİŞ PEKİ?

Gazeteyi 'ekonomik olarak iyi yönetmek' yazarın işi mi? Ve ayrıca bu iki gazetenin pekala çok iyi kar ettiği yıllar oldu, olmasaydı onları satın almaya kalkmazlardı. Zaten kendisi de bir sonraki cümlesinde 'Geçtiğimiz Mayıs-Haziran aylarında iki gazete 1.5 milyon TL kar etmiştir, kayıtları muhasebede vardır' diyerek kendisiyle çelişkiye düşmüş. Demek ki bu iki gazete, daha satılmadan önce aylar boyu 'satıldılar, satılacaklar' tartışmalarıyla güç kaybına uğramalarına rağmen 6 ay önce kar durumundaymış.

Ama bunun üstüne bir de 'kendilerinin yani Karacan tarafının yarattığı belirsizlik, okura ve kamuoyuna yansıyan çekişme ortamı, başlatılan yargı süreci' eklenince, yönetime kayyumlar getirilip ne promosyona, ne sayfa sayısının arttırılmasına, ne kağıt kalitesinin düzelmesine, ne yeni projelere izin verilmediğinde, çalışanların morali 'sanki kasten yapılıyormuş gibi' umursamazca bozulmaya çalışıldığında aynı verimi beklemeye kimin hakkı vardır? Yazarlara bu hakareti yapmaya kimin hakkı vardır?

Bütün bu büyük yanlışa, büyük baskılara rağmen VATAN ve Milliyet dimdik ayakta ve basın mücadelesini aynen sürdürüyor. İyi yazarlar 'Ya patron bir gün finanse etmezse' endişesi de taşımaz çünkü iyi yazar zaten bu ülkede basının 'her çileyi çekmeye, her sıkıntıyı göğüslemeye hazır olması gerektiğini' bilir. Bugün birçok iyi yazarın 'cezaevinde olmaya, yeni yıla ailesinden uzakta ve soğuk hücrelerde girmeye bile katlanması gerektiğini bildiği' gibi..

GERÇEK.. YALNIZCA GERÇEK!

Ali Karacan'ın yazdıkları, herşey bir yana yazar olarak katlanılacak gibi değil. Başkalarını suçlayacağına oturup 'etik kuralları' düşünmesi ve 'sadece gerçekler'den söz etmesi lazım. Diğer ortağının hissesini satmaya çalışacağına, sözleşmeye koydukları maddede olduğu gibi 'sorun çıkaran taraf' olarak kendi hisselerini devretse koskoca iki gazete bu sıkıntıyı yaşamaz. Biraz vicdan muhasebesi yapılsa, bu gidişin sonucunda olacakların sorumluluğu düşünülse, alınması gereken karar budur!

*****

Ölen vatandaşlara yalnız Kürtler üzülmedi!

BDP ve özellikle Selahattin Demirtaş Şırnak'ta bombardımanda hayatını kaybeden kaçakçılar için öyle tuhaf bir tavır sergiliyor, öyle konuşuyorlar ki; bu insanlar 'kendilerine aitmiş, başka kimse üzülmemiş' gibi.. Ölenler Türkiye'nin vatandaşı, Kürt de olsa Türk de olsa, başka bir kökenden de gelse hiç farkı yok, hepimiz aynı şekilde üzülürüz.

Nitekim askeri hatalar sonucunda ölen askerler oldu, basın onlar için de 'TSK ve Milli Savunma Bakanı derhal açıklama yapmalı' diye hemen yazdı, bu olayda da aynı üzüntüyü yaşayarak aynı soruları sorduk. Medya da öyle, muhalefet partileri de öyle..

KÜRDİSTAN'LA NE ALAKA?

Herkes üzgün, herkes aynı şoku yaşarken Selahattin Demirtaş'ın ortaya çıkıp 'Bugün ülke bölünmüştür, artık emin oldum... 50 bin defa öldürseniz bu toprakların adı Kürdistan'dır' demesi fırsatçılıktan ve 'hayatını kaybeden insanları istismar etmekten' başka bir şey değildir.

AYNI HATAYI TÜRKLER YAPSAYDI..

Evet, ortada önemli bir istihbarat hatası var.. Evet, son teknoloji ve imkanlarla bu hataların ortadan kalkması gerekirdi.. Evet, ABD sözüm ona 'doğru istihbarat' için söz vermişti yine tutmadı, Evet, açıklama gecikti bunların hepsi doğru. Ama sınır ötesinde, operasyon yapılan tehlikeli bölgelerde 'tek bir ailenin fertleri' olarak bulunanlar da büyük hata yapmışlar ve aynı hatayı Türk vatandaşlar yapsa hayatını kaybedenler onlar olacaktı.

Tam aksine, BDP bu olayın 'bir misillemeye' sebep olmaması için gayret etmelidir, hatanın sorumlusu olmayan, olayla hiçbir ilgisi bulunmayan masum insanlar zarar görmemelidir. İnsanlık bunu gerektirir!

*****


Daha güzel bir yıl olsun

Sevgili okurlarım, 2011 yılı zor ve terör olaylarından Van depremine, arkası kesilmeyen kadın cinayetlerinden çocuk tecavüzlerine kadar birçok üzüntü yaşadığımız bir yıl oldu. Umarım 2012 bizler ve ülkemiz için daha hayırlı, daha huzurlu bir yıl olur. Hepinizin yeni yılını en iyi dileklerle kutluyorum.

Acı bir tesadüf; değerli meslektaşımız Yılmaz Özdil, yılbaşından iki gün önce babasını kaybetti, ona ve ailesine sabır ve başsağlığı, babasına Allah'tan rahmet diliyorum...
Son zamanlarda bir de bu çıktı, eleştiri yapmayan, yanlış bile olsa her siyasi adımı överek göklere çıkaran gazete ve gazeteciler konusu tartışılırken 'eleştiremiyorsan hiç değilse eleştiriyormuş gibi yap' önerileri duyuluyor. Nasıl yapılabilir bu merak ediyorum.. Lafı bin dereden su getirerek, döndürüp dolaştırarak mı anlatacaklar, buna da 'demokrasi, basın özgürlüğü var' mı denecek, böyle bir medya olabilir mi? Ayrıca bu durumun, demok-ratik yönetime sahip olduğu ve dahi 'özgürlüklerin daha da arttığı' her fırsatta tekrarlanan ülkede 'eleştirememek' eyleminin nedeni söylenmeyecek mi? Bunlar da açıkça tartışılması gereken konulardır aslında..

MEDYA-KOMEDYA

Zira bir yanda Fransa'yı 'ifade özgürlüğü' konusunda eleştirir ve ona demokrasi dersi verirken öte yanda özgür ifadesiyle 'Hapiste yatan gazeteciler nedeniyle Türkiye'ye gelmiyorum' diyen Amerikalı yazara şiddetle tepki vermemiz gibi ülke içinde de açık eleştiriler sert tepkilerle karşılaşıyor. Bırakın medyayı eskiden iş adamları görüş bildirirlerdi şimdi hiç duyuluyor mu, yeni anayasa önerileri için çıkarılan 'gizlilik' kararı konusunda veya ekonomi, Cumhuriyet tarihinin en yüksek cari açığı gibi konularda bile çıtları çıkıyor mu onu ve nedenlerini (konuşanlara yapılanları) düşünelim.. Medyaya gelince eleştiri ya yapılır, ya yapılmaz ikisinin ortası, kıvırtan medya, 'düğmeye ayarlı' medya olamaz, olsa olsa 'ko-medya' olur.

Mesela Başbakan Erdoğan birçok konuda açıklama isteyen, yeni sorular doğuran konuşmalar yaptığında bunlar eleştirilmemeli, sorular sorulmamalı mı acaba? Başbakan 'Dersim'den söz ederken de sözü Ana Muhalefet Partisi'ne getiriyor ve sanki Dersim olayının sebebi Kılıçdaroğlu'ymuş gibi onu suçluyor, 'Uludere'de ne oldu' diye sorulursa da bunu bir suç gibi yansıtıyor.

TEKSAS VALİSİ BİLE..

Dünyanın öbür ucunda Teksas Valisi 'Türkiye'de tutuklu gazeteci sayısı Çin'i geçti' deyince de konuyu Kılıçdaroğlu'na ve CHP'ye bağlıyor, ABD'li yazar Paul Auster gazetecilere vurgu yapınca da onlara bağlıyor. Hem de öyle bağlamalar ki bunlar, Kılıçdaroğlu; ya bu Vali veya yazarla yan yana yapıştırılıyor, ya da BDP ve PKK ile.. İki milletvekili Danıştay'a İHL'lerle ilgili dava açmışsa bunu partiye mal ediyor ve konuyla hiçbir ilgisi yokken yine popülist ve kolaycı bir yaklaşımla 'siz dindar bir gençlik yetişsin istemiyorsunuz' diyor. Yani polemiğin, suçlamanın sınırı yok, tek kurtuluş 'tam susma' ile mümkün.

Gençlerin ve isteyen herkesin 'dindar' olması iyidir ama gerçekler tartışılacaksa, her din ve inançtan vatandaşları olan ve herkesin inancında serbest olması gereken 'laik bir ülkede' kimin dindar olduğu, kimin olmadığı devlete değil, ailelere, şahısların kendisine ait bir konudur. Bunu ülke yönetenler söylediği anda ortaya kesinkes bir 'laiklik' tartışması çıkar. Öte yanda 'imam hatipe gidenler dindar oluyor da, gitmeyen gençler olamaz mı' sorusu da çıkar. Bu ülkedeki milyonlarca dindar vatandaşın hepsi imam hatip mezunu mu?

MİLLET KİMİN?

Başbakan'ın diğer parti liderleri için söyledikleri önemlidir, çünkü medya gibi muhalefet partileri de topluma karşı görevlerini yapmakla sorumludurlar ve bu görevlerin başında 'ülkedeki icraatları sorgulamak' geliyor. Örneğin Erdoğan'ın Ana Muhalefet Partisi Lideri'ne 'Artık mercek altındasın. Adım adım milletim tarafından takip ediliyorsun' demesi olağan karşılanabilir mi? Mercek varsa eğer tüm liderler, tüm Meclis mercek altındadır. En başta Hükümet üyeleri olmak üzere. Zira o 'milletim' sadece bir partinin milleti değildir, diğer partilere de aynı milletin bir bölümü oy vermiştir.

TUTUKLU GAZETECİLER

Başbakan 'Türkiye'deki tutuklu gazetecilerden Batı ülkelerine söz edilmesi'ni de şiddetle eleştiriyor (ne mutlu ona, en şiddetli eleştiri bile serbest), 'ülkesini kötülemek' olarak adlandırıyor. Oysa madem ki AB'ye girmek için bekliyor ve Batı'nın bir parçası olduğumuzu iddia ediyoruz, madem ki 'globalleşme'den, dünyanın artık bir köy haline gelmesi ve her şeyin duyulup paylaşılmasından söz ediyoruz, madem ki Türk yargısının kararlarını beğenmeyince AİHM'de çözüm arıyoruz (Cumhurbaşkanı'nın eşi de aramadı mı) o zaman bir lider de Batı ile görüş paylaşabilir, adalet ve konusundaki şikâyetleri dünyaya duyurabilir.

'Ülkesinde gazetecilerin tutuklu olduğunu iddia ediyor, orada da buna pek inanmıyorlar' sözü için ise ne denir artık bilmiyorum. En önemli uluslar arası basın kuruluşları neden Türkiye'yi 'basın özgürlüğü sıralamasında Uganda'nın bile altına' indirdiler? Neden Avrupa Konseyi son yıllarda tüm Türkiye raporlarında '100'e yakın gazetecinin ve öğrencilerin tutuklu olmasını' ısrarla eleştiriyor?

Globalleşme bu işte, ne kadar kızsanız da dünya susmaz, öfke ancak Türkiye'de 'herşeyi' örtebiliyor!

*****


Başbuğ ne hünerliymiş!

Genelkurmay eski Başkanı İlker Başbuğ için istenen ceza belli olmuş; 'Cebir ve şiddet kullanarak darbeye teşebbüs' suçundan ağırlaştırılmış müebbet hapis ve 'terör örgütü yöneticisi olmak' suçundan 22.5 yıl.. Şimdilerde artık 'özel yetkili' savcılar 'kendilerine özel' cezaları bol keseden istiyorlar, herhalde 'ölümü gösterip sıtmaya razı etmek' gibi bir durum olacak sonunda, farklı bir hukuk yöntemi (!) olmalı bu da.. Yani mesela 'ömür boyu + 22.5 yıl'ı duyunca sonunda sadece 22.5 yıl verilse 'ohh' diyecek insanlar zahir..

BAŞKANLIĞI SIRASINDA NEDEN SES ÇIKMADI?

Şimdi, '1000 yıl hapis istendi' deseler de artık kimse şaşırmaz, 'darbe yapacaktı, iddialar böyle' dendiği anda istendiği kadar uçuluyor, 'kazığa oturtmak isteyen' ve buna hukuk diyen profesör bile çıktı malumunuz, o bir tarafa.. İnsanı asıl şaşırtan İlker Başbuğ'a atfedilen hüner.. Yıllarca Hükümet'le yan yana çalışan, sık sık birlikte toplantılara katılan ve gayet iyi anlaşıyor görünen, bu süre zarfında en fazla üzerine gelindiği dönemlerde bile 'Ordu olarak her zaman demokrasiye bağlı kalacaklarını ve ağzından asla hukuk ve demokrasi sınırları dışında bir söz çıkmayacağını' defalarca tekrarlayan ve o süre içinde hiç kimse tarafından 'darbe girişimi veya terör örgütü lideri' gibi bir suçlamayla da karşılaşmayan bir Genelkurmay başkanı bu kadar işi gizlice nasıl başarmış?

Kimse fark etmeden 'silah ve cebir kullanarak darbeye teşebbüs' ve 'terör örgütü liderliği' nasıl olmuş?

Birçok kişinin sorduğu gibi eğer o 'terör örgütü lideri'yse onun döneminde asker olanlara da 'terörist' mi denecek?

Tabii ki sonuçta neler olacağını, hangi 'kesin deliller'le bu cezaları isteyeceklerini bilmiyoruz ama artık 'yargı' ve 'hukuk' sözcüklerini duyunca 'soru işaretleri' de birlikte geliyor, insanın aklı duruyor olanlara!

Pazar günü öğlen saatinde TRT'de Fuat Keyman, Oral Çalışlar, Fehmi Koru ve Mustafa Erdoğan'ın programında CHP Genel Başkanı Kemal Kılıçdaroğlu'nun konuşmalarının bir kısmını izledim. Kılıçdaroğlu'na birçok konuda karşı çıkabilir, kıyasıya eleştirebilirsiniz ki bu her zaman fazlasıyla yapıldı- ama baştan beri her olayda, her icraatta tümüyle iktidarı destekleyen kişilerin karşısına tereddütsüz çıkıp soruları cevaplamasını, demokrasiyi bu özgürlükle gerçekten uygulamasını ancak takdir edebilirsiniz.

Başbakan Erdoğan veya Cumhurbaşkanı Gül bugüne kadar genellikle 'kendilerine yakın duran' gazeteci ve akademisyenlerin katıldığı programlara çıktılar, iktidar partisi milletvekilleri ise zaten TV programlarına katılma veya açıklama yapma özgürlüğüne sahip değiller, oysa Kılıçdaroğlu'nun bu konuda kırmızı çizgileri yok, herkesle konuşabiliyor, herkesin konuşmasına hatta milletvekillerinin kendi partilerine zarar vermesine bile tahammül gösteriyor (ki AKP Grup Başkanvekili Canikli'ye bile 'bu kadarı da fazla' dedirterek.).

ELEŞTİRİDEN KORKMADAN..

Demokrasiye gerçekten inanan partiler, siyasetçiler tartışma programları için hiçbir zaman 'orada eleştiri yapılıyor, demek ki bize karşılar, katılmayalım' demez (bkz Fransa, İngiltere gibi ülkelerin tartışma programları).

En demokratik şekilde tüm partilere gerekli soruları soran ve doğal olarak da en çok icraatlardan sorumlu 'iktidar partisinin uygulamalarını, yöntemlerini' tartışan programlardan kurtulmak için çözümü; 'taraflı' olduklarını öne sürmekte ve onların ekrandan kaldırılması için elinden geleni yapmakta aramaz. Özellikle de tüm kanallar 'gerçekten taraflı' programlarla doluysa ve bunlara hiçbir tepkileri olmuyorsa..

Bir iktidar, bir yanda bunları yaparken veya yazdıkları kitaplar, yazılar nedeniyle cezaevine gönderilmiş gazetecilerin aslında 'terör örgütü üyesi oldukları için hapsedildiklerini' söylerken, demokrasinin can damarı olan 'ifade özgürlüğüne, basın özgürlüğüne' saygılı olduğuna inandırabilir mi?

İşte Pazar günü Kılıçdaroğlu'nun en ufak bir rahatsızlık duymadan kendisine muhalif, hemen her programda eleştiren gazeteci ve akademisyenlerin her sorusuna cevap vermesini izlerken bunları düşündüm!

*****


Füze kalkanı tehditleri sürüyor!

İran daha önce de aynı tehdidi savurdu, ben daha önce de o tehdidin arkasından aynı soruları sordum, gelen panik mektuplarına bakılırsa hiç şüphe yok 'başta Kayseri halkı olmak üzere' milyonlarca vatandaş da soruyor ama tek cevap, tek rahatlatıcı açıklama yok Hükümet'ten..

ABD'nin casus uçağı Sentinel İran tarafından ele geçirilmiş. Amerika yalanlıyor, onlar görüntülerle cevap veriyor ve İran'lı bir vekil 'ele geçen casusluk araçları geri verilmez, ABD istese de bu uçağı geri vermeyeceğiz. Eğer İran'a herhangi bir saldırıda bulunurlarsa önce Malatya'daki füze kalkanı sistemini hedef alacağız. Bu İran'ın hakkıdır ve kesinlikle yapılacak' açıklaması yapıyor..

BİZE NE ABD-İRAN KAVGASINDAN?

Daha önce İran'ın Milli Savunma Bakanı söylemişti, şimdi de İranlı vekil söylemiş, peki Türkiye'den hiçbir cevap verilmediğine göre biz bunları duymazdan mı geleceğiz? 'İran'da nükleer tehdit var, bölgeyi huzursuz ediyor, öyleyse biz de ateşe atlarız' mı diyeceğiz, bu mudur?

İyi de vatandaş olarak baktığında nükleer tehdit İran'da da var, İsrail'de de var, Rusya'da da var, bunların nöbetçiliğini yapmak bizim işimiz mi? ABD ile İran kapışacaksa neden önce biz hedef olacağız?

TÜRKİYE'Yİ FEDAİ SEÇTİLER

Avrupa ülkelerinin bu 'füze kalkanını istememe' sebebi buydu, başka ülkelerin kapışmasında da kendileri okka altına gidecek, direkt olarak füze kalkanının hedef olmasından, bulunduğu bölgenin ve halkın zarar görmesinden kurtulamayacaklardı. Baştan reddettiler, biz ise anında kabul ettik. Çok kahramanız ya, aman halel gelmesin.. İlk günden beri 'bu riskleri ve ayrıca kalkanın biyolojik tehlikelerini' soruyor, Hükümet'in toplumu bilgilendirmesi gerektiğini hatırlatıyoruz ama tık yok.

ABD, İsrail ya da bir başka ülke ile İran'ın kapışmasında 'ilk hedef olacağımız'ın defalarca açıklanması üzerinde durulacak ilk konudur ve 'Şike Yasası'nın sebep olduğu kargaşayı görünce böylesine hayati bir konudaki bu umursamazlık insanı korkutuyor. Hükümet'in en kısa zamanda İran'ın ısrarlı tehditlerine cevap vermesi ve topluma açıklama yapması gerekir.

*****


Dişiler ülkeyi terk etsin!

İzmir'de polislerin kadın dövmesi olayı ve buna bütün Türkiye'nin 'izleyerek' şahit olması, utanmadan iki erkek bir kadına sille tokat girişmeleri... Dayakçı polislerin tepelerindeki kamerayı bile takmamaları, Adli Tıp'taki doktorun yanına 'şiddete uğrayan kadın' girmeden içeri dalıp onu baskı altına almaları, daha sonra mağdur kadın vatandaşı ve ailesini ölümle tehdit etmeleri... Doktorun, kadının uğradığı şiddeti saklayan rapor yazması...

Savcının akıl almaz ve kendisi sorgulanmayı hak edecek şekilde 'polisleri hapis cezasız kurtaracak ama mağdura ağır ceza getirecek' karara imza atması... Bu son olay gerçekten bugüne kadar sabrımızı taşıran diğerlerinin üstüne tüy dikti. O diğerlerini de hatırlayınca Türkiye'de artık alenen, açıktan açığa yargısından Adli Tıp'ına kadar 'kasıtlı ve fütursuz bir kadın düşmanlığı' olduğunu kabul noktasına geliyoruz.

KAÇSINLAR MI, NE YAPSINLAR?

Hatta N.Ç. olayındaki dehşet verici mahkeme ve Yargıtay kararlarını, Siirt'te '4 öğrenciye toplu tecavüz' olayında yine suçluları kurtarma gayretlerini hatırlarsak 'kadın ve çocuk düşmanlığı' diyebiliriz. İnsanın midesi bulanıyor uzay çağında bu ilkelliği, bu iğrenç olayları ve iğrenç kararları görünce.. Ne yapsın 'dişi doğanlar' yani, polise bile güvenemiyorlarsa, şiddet uygulayanların-tecavüz edenlerin arasında polisler de varsa ne yapsın kaçsınlar mı? Yoksa kız çocuk doğuranlar yavrularıyla ülkeyi mi terk etsin?

Bunu yapamayanlar sonsuza kadar alçakların saldırısına mı uğrasın? Adalet olmayınca vatandaş buraya varıyor işte!Dün 'CHP içindeki sorunları yaratan, bu partiyi sürekli olarak karıştıran ekibin Baykal-Sav ekibi' olduğunu ve Genel Başkan Kılıçdaroğlu'nun asıl hatasının bu ekibi son seçimde 'tümüyle parti kadrolarından uzaklaştırmamak' olduğunu yazmıştım. O; birileri kırılmasın diye veya 'demokrat olma, sert adımlar atmama' adına Baykal ve ekibinin en yırtıcı isimlerini partide ve hatta yönetimde tutmuş, onlar da (başta Nur Serter, Muharrem İnce, İsa Gök gibi isimler olmak üzere) bu kaliteli davranışa 'kısa aralıklarla kurultay zorunluluğu yaratarak, partiyi 'planlı-programlı şekilde- çalışmaz hale getirerek, sanki bir başka partiden söz ediyormuş gibi düşmanca açıklamalar, basın toplantıları yaparak' cevap vermişlerdi.

KAOS SEVDALISI BAYKAL VE EKİBİ

Dün Kılıçdaroğlu seçildikten yani Baykal genel başkanlık koltuğunu kaybettikten sonra yapılan sayması zor- bilmem kaçıncı kurultay öncesinde yine o ekipten İsa Gök'ün (kurultay öncesindeki partiyi bölme, böylece Baykal- Sav ve kendilerine yönetim kademesinde görev kapma çabaları sonuç vermediği, delegeler gerçeği gördüğü halde) kürsünün önünü işgal ederek öfkeyle 'Kurultay toplanamaz' diye bağırması sonucunda bir arbede yaşanmış. Neyse ki kısa sürmüş ama onların isteği 'uzun sürmesi ve partilerinin etrafa kaos içinde bir görüntü vermesi' idi şüphesiz.. (Baksanıza Önder Sav hala 'onlar misafir, biz ev sahibiyiz' benzeri garip konuşmalarını sürdürüyor.)

Kemal Kılıçdaroğlu kargaşayı önlemek için İsa Gök'ü engellemeye çalışan korumalara 'Beni CHP'lilerden korumayın' diye seslendikten sonra Mehmet Akif'in İstiklal Marşı'ndaki 'Ben ezelden beridir hür yaşadım, hür yaşarım' dizelerini içeren.. 'CHP'li olmak halkın değerleriyle yaşamaktır (...) CHP'liler tarihlerinde de 'bir şeyi' asla yapmadılar, kul hakkı yemediler, yolsuzluğa bulaşmadılar' diyen.. Partisine karşı tekrarlanan 'onlar bu ülke için ne yaptılar ki' suçlamalarına karşılık CHP'nin iktidar döneminde yaptıklarını tek tek anlatan bir konuşma yapmış.

HÜR YAŞAMA İHTİYACI

Doğrusu son zamanlarda medyadan yargıya, üniversitelerden sivil toplum kuruluşlarına ve hatta Meclis'e kadar her alanda ortaya çıkan siyasi baskıların, konuşmaktan bile korkar hale gelme duygusunun, en ufak protesto olayında veya en ufak eleştiride 'eğitimini-işini ya da özgürlüğünü kaybetme' korkusunun insanlarda 'özgürlük, hür yaşama' vurgularını duyma ihtiyacı yarattığı yadsınamaz. Bu nedenle seçilen cümleler yerinde olmuş.

Ve lakin şimdi artık Ana Muhalefet Partisi'ne düşen en kısa zamanda bu 'kangren haline gelmiş yara'dan ve onu oluşturan ve deşip duranlardan kurtularak söylediklerini gerçekleştirecek güce kavuştuğu görüntüsünü halka sunmaktır. Deniz Baykal ve adamları hem partiyi kurultaylara sürükleyip hem de bunu imkansız kılarak, kavga ve gürültülerle, isyanlarla ülkeyi de huzursuz etmeye son vermelidirler. Koltuk aşkları sonsuza kadar süremez.

KURTULMAK GÖREVLERİ!

Vermeyeceklerse, bunu sağlamak Kılıçdaroğlu'nun görevidir, yapmaması, cesur adımlarla 'kangren'den kurtulamaması kendisini ve partisini 'zayıf, çaresiz, teslimiyetçi' bir duruma düşürüyor, durup dururken puan kaybettiriyor, düşünmelerini bile engelliyor ve herkesi 'CHP eleştirmeni' yapıyor. Ülkenin Ana Muhalefet Partisi söz konusu olduğuna göre buna da hakları yok!

*****


Vehbi Koç ödülünü alan müthiş kadın!

Her yıl olduğu gibi bu yıl da 'Vehbi Koç'u anma gecesi'ne heyecanla katıldım, Türkiye'ye sanayiden eğitime, hastane, okul, üniversite, öğrenci yurdundan sanata, müzeye kadar akla gelen her konuda çok şey kazandıran ve kazandırmaya da devam eden bir ailenin ve bu girişimleri başlatan rahmetli Vehbi Koç'un adı bile içimi sevgiyle, saygıyla dolduruyor çünkü..Nitekim gecenin ilk konuşmasını yapan Koç Grubu Yönetim Kurulu Başkanı Mustafa Koç 'Van depremzedelerini anar ve Van'daki çalışmalarından' söz ederken oraya yaptıracakları 'öğretmen evi'ne de değindi, hiçbir konuda yardımı eksik bırakmıyorlar, tam onlardan bekleneceği gibi!

'İLK KADIN' OLARAK..

Vehbi Koç Vakfı'nın 11'inci Vehbi Koç Ödülü, biyografisini okudukça hayretler içinde kalacağınız; daha çocukluğundan başlayarak eğitim adına her sıkıntıya katlanan, Türkiye'de eğitimin parasız olduğunu öğrenince 14 yaşında ve Türkçe bilmediği ve yola çıkacak parası bile olmadığı halde Büyükelçiliğin verdiği biletle trene atlayarak tek başına Türkiye'ye gelen ve sonra 'hocaların hocası' olarak tanınacağı bir yaşama imza atan Prof. Dr. Nermin Abadan Unat'a verildi.

Türkiye'nin gururu isimlerden biri olan bu değerli Kadın Profesör; ülkenin ilk kadın siyaset bilimcisi, ilk kadın gazetecilerinden biri, ilk kadın senatörlerinden biri, Siyasi Bilimler Fakültesi'nin ilk kadın asistanı, ilk kadın doçenti, Basın Yayın Yüksek Okulu'nun ilk kadın müdürü.. Ve hep böyle gidiyor; ilk, ilk, ilk.. Almanca, Fransızca, İngilizce kitap ve makaleleri, 'uluslar arası göç'le ilgili çalışmaları nedeniyle Almanya'dan 'liyakat nişanı' var.. Birçok ülkenin üniversitelerinde çalışmalar ve 1978'den bu yana Avrupa Konseyi Kadın Erkek eşitlik Komisyonu'nda 'Başkan Yardımcılığı' dahil birçok görevler yapmış.

GÖZLERİ YAŞARTAN KONUŞMA

Yaşamını onun ağzından dinlerken öylece, büyülenmiş gibi, ağzımız açık bakakaldık.. Bir kadın olarak, bir kadın gazeteci ve yılların kadın hakları savunucusu ve aktivisti olarak gözlerim yaşardı, göğsüm gururla kabardı..Yani Koç Vakfı yine 'bundan daha iyi bir seçim olamazdı' dedirtti. Hele çocukluğu Avrupa'da geçmiş, yabancı bir annenin çocuğu olarak yetişmiş ama yaşamını Türkiye'de kurmuş bir kadının, Atatürk'ün yaptıklarının önemsizleştirilmeye çalışıldığı bir dönemde 'Kazandığım herşeyi Atatürk'ün bu ülkeye ve Türk kadınına kazandırdıklarına borçluyum. Ona duyduğum sevgi ve minnet yaşamıma yön verdi' sözleri.. 'Eşitlikçi, demokratik bir eğitimin ve kesintisiz bir eğitimin toplum için önemini' vurguladığı sözleri unutulmazdı..

Aslında gecenin tümü kusursuz ve unutulmazdı.. Ki gecenin açılışını harika müzikleriyle yapan, uluslar arası başarılara imza atmış, ödüller almış iki kardeş müzisyeni; Özcan ve Birsen Ulucan'ı da unutmamak gerekiyor.

ARSEL VE KIRAÇ..

Rahmi Koç ve ailenin üçüncü kuşağının eksiksiz katıldığı törene; Vakfın ödül gecelerinde her zaman konuşma yapan, bir iyilik meleği gibi davranışları, nezaketi ve sempatisiyle insanın içini açan, ödülleri veren (ve benim de 'en çok sevdiğim insanlar' listemin başında yer alan) Semahat Arsel'in -evinde geçirdiği kaza sonunda düşerek kalçasını kırmış olduğu için- katılamaması çok üzücüydü. Suna Kıraç da rahatsızlığı nedeniyle maalesef yine yoktu ama sevgili eşi İnan Kıraç ve zarif kızları İpek Kıraç konuklarla yakından ilgilendiler. Bu benzersiz etkinlikler için Koç Vakfı'na ne kadar teşekkür etsek azdır!

*****


Şiddet Yasası eksiksiz olmalı!

Dün VATAN'ın manşetinde 'kadını şiddetten koruyacak' yasa tasarısının Meclis'e gönderildiği haberi vardı. Şiddet uygulayanlar konusunda çok önemli yaptırımlar getiriliyor, hepsi son derece iyi düşünülmüş ama.. Defalarca tekrarladık, konu sadece kadın olamaz, zaman kaybedilmemesi için bununla aynı anda 'çocuğa karşı şiddet, çocuk tecavüzleri ve ensest' suçlularına yaptırımlar açıklanmalıdır. Nedense bunlar ve 'küçük yaşta kızlarla evlenenlere yaptırım' bir türlü gündeme gelmiyor.

Ayrıca..Suçlulara verilecek cezaların 'en ağır' hale getirileceğini, kaç yıla çıkacağını neden duyamıyoruz? Bu yasa eksiksiz olmalıdır, kadın kuruluşlarından ve Bakanlık'tan açıklama bekliyoruz!
Ruşen Çakır'ın VATAN gazetesinde günlerdir devam eden ve dün biten 'AK Parti-Cemaat ilişkileri ile ilgili ve 'Erdoğan-Gülen karşılaştırmaları' da içeren yazı dizisinde bu konuda bilinmeyenleri açıklayan son derece güzel analizler vardı. Ben bazı noktalarda farklı görüşlere sahip olsam da yararlandığımı söylemeliyim; örneğin 'siyasetle ilgilenmediği, kendini hizmete adadığı' tekrarlanan Gülen Cemaati'nin Türkiye siyasetinin 'iktidar kadar veya iktidarla ortak şekilde içinde' olduğunu, bu ilişkiyi detaylarıyla izleyen birinden okumak önemliydi..

Dizinin son yazısında Cemaat'in son dönemde hızla yükselişinin akıllı politikalarına bağlı olduğunu ama 'yargı-MİT krizinde Cemaat'in stratejik bir hata yaptığını' öne sürüyordu Çakır. Onun anlattıklarından çıkan sonuç 'yargının çift başlı olduğu, bir kısmının, örneğin MİT'çilerin soruşturulmasını isteyen savcının Cemaat'e yakın olduğu ve buradaki olayın Hükümet ile Cemaat arasındaki çekişmeden çıktığı'dır. Ki medyada yapılan yorumların çoğu da bu 'iki grup arasındaki çekişme'yi esas alıyordu.

BAŞBAKAN 'ÇEKİŞME YOK' DİYOR!

Oysa Başbakan Erdoğan bu olayın 'münferit bir hadise' olduğunu, 'böyle bir çekişmenin mevcut olmadığını, kimsenin kriz beklememesi gerektiğini' esaslı bir şekilde, vurgulaya vurgulaya söyledi. Her ne kadar poliste de yüzlerce tayin yapılıyor ve adeta 'belli bir güce ait olan personel' temizleniyor havası olsa da Başbakan'ın ağzından 'iktidar partisi ile Cemaat arasında bir çekişme olmadığını, olmayacağını' duyduk. Bu konuyu Başbakan'dan iyi bilemeyeceklerine göre demek ki 'Cemaat'in siyasetle ilgilenmediğini' ısrarla tekrarlayıp duranlar da gerçekten yanlış içindeler.

EN AZINDAN 'ŞİMDİLİK'

İşte benim Pazartesi günkü 'Çözülemeyen puzzle' yazımda ve dünkü yazımda aktardığım görüşler de Başbakan'ın söyledikleriyle örtüşüyor. Bu kadar akıllı bir politikayla yükseldiği söylenen ve zaten de bunun ortada olduğu bir cemaat lideri şu anda ülkede 'üç erk'in (yasama, yürütme, yargı) ve tüm kurumların kontrolünü elinde tutan.. Bu kontrolü tam sağlamak için her şeyi göze almış görünen, referandumla Anayasa'yı değiştiren, yargı süreci başlamış davalarla ilgili yasa çıkaracağı tahmin edilebilen, istediği her yasayı zaten tek partiyle çıkaran, Cumhurbaşkanı'na anında onaylatan Erdoğan'la (en azından şimdilik) güç kavgasına girişmez. 'Akıllı olma' iddiasına da, mantığa da aykırıdır bu.

DİĞER TEZLER

O halde 'bu çekişme tezine dayalı yorumlar'ın inandırıcılık payı da tartışmalıdır. Durum böyle olunca, aniden ortaya çıkıveren 'MİT-yargı' krizinin arkasında 'çıkarılacak yasa için veya artık keyfi kararları su götürmez şekilde ortaya çıkan, hukuk devletine güveni sarsan Özel Yetkili Mahkemeler'in kaldırılması için gerekli ortamın sağlanması' gibi bir neden rahatça aranabilir. Ya da 'PKK ile görüşmelerde verilen sözlerin tutulması zamanı geldiği için' bu görüşmeleri sürdürecek olan MİT'in 'böyle bir sorunla engellenmesi ve zaman kazanılması' akla gelebilir. Ki ben de buna inanıyorum.

BAŞBUĞ'A DAVA NEDEN BEKLETİLDİ?

Bu çerçevede örneğin Genelkurmay eski Başkanı İlker Başbuğ'un 'devletin tepesinden gelen itirazlara rağmen tutuklu olarak ve Yüce Divan yerine Özel Yetkili Mahkeme'de yargılanması'nın da Cemaat'le AKP arasındaki çekişmeyi gösteren bir başka nokta olduğunu iddia eden yorumlara da katılmıyorum. Bu yargılamanın aynen bu şekilde yapılması isteniyordu ve öyle olması sağlandı diye düşünüyorum.

Oysa bırakın Yüce Divan veya diğer mahkeme meselesini Başbuğ eğer 'bir terör örgütünün lideri' olacak kadar önemli hatalar yapmışsa, bunun 'tutuklamaya yetecek' delilleri de mevcutsa ona neden daha önce, emekli olmadan veya olduktan hemen sonra dava açılmadığı ve bir buçuk yıl beklendiği başlı başına bir tartışma konusudur. Hukuk devletinde 'şartlar oluşana kadar, durumlara göre' beklenir ve dava öyle mi açılır, yoksa bir suç varsa hemen mi engellenir? Şimdi artık onun döneminde askerlik yapmış herkes bu (şimdilik iddia ile) suça ortak mı sayılacak? Kim bu örgütün üyeleri?

Bir zamanlar 'şeffaflık'tan söz ederdik, artık etmiyoruz ama şeffaflık deyince ne çok soru var cevaplanması gereken farkında mısınız? Bu soruların açıklığa kavuşması 'dürüst siyaset, dürüst yargı, dürüst toplum' açısından şarttır ama bunlar sorgulanamadıkça kim cevaplayacak?

*****


Din, namus ve kin!

Başbakan Erdoğan'ın partisinin gençlik kolları toplantısında yaptığı konuşmada Necip Fazıl Kısakürek'in şiir kitabından alıntı yaptığı 'Gençliğe Hitabe'sinin sözleri dün birçok köşede tartışma konusuydu. 'Dininin, dilinin, beyninin, ilminin, ırzının, evinin, kininin davacısı bir gençlik' cümlesinde en çok üzerinde durulan 'dava konuları' ise din ve kin idi doğal olarak..

Hemen ertesi gün AKP'li Bayburt Belediye Başkanı'nın da (Başbakan'dan 'aferin' almak için olmalı) davaları kısaltarak 'Dininin, namusunun, kininin davacısı bir gençlik istiyoruz' dediği duyuldu. Bize gelen mesajlarda en fazla 'kin' üzerinde duruluyor ve 'Kime karşı kin' den söz edildiği soruluyor. Görülen o ki bu alıntı çok kişi tarafından oldukça rahatsız edici bulunmuş.

AMAÇ NE?

Gerçekten de daha 'dindar bir gençlik istiyoruz' sözünün yankıları ve tartışması bitmeden, 'laik ve her vatandaşın dininin inancının kendine ait bir konu olduğu, devletin-ülke yönetenlerin bu konuya karışamayacağı' konusunda her kesimde çok sayıda ortak tepki ortaya çıkmışken 'dindar'ın yanına 'kindar' anlamını da eklemek bu tartışmanın sürmesini istemek, hatta daha da ateşlemek değil midir? Zaten 21'inci yüzyılda artık dünyanın hiçbir yerinde görülmeyen bir kin ve vahşetle 'kendisinden ayrılan eşini, sevgilisini, kızdığı arkadaşını ve dahi öz anasını kıtır kıtır kesen' yaratıkların her gün görüldüğü bir ülkede, toplumundan basınına keskin kutuplara ayrışmış 'öfke' dolu bir ülkede 'kin davacısı bir gençlik'ten söz etmek çok yanlış değil midir?

Bu sözler söylenip, konuşulup, üstünkörü tartışılıp geçiliyor ama 'rol model' kişilerin, önde gelen isimlerin ağzından çıkan sözler de büyük kitleleri etkiliyor. Aslına bakarsanız söyleyen kişinin mesela buradaki 'dininin, kininin, ırzının davacısı' alıntılarıyla neleri kastettiğini, neyi amaçladığını açıklaması en doğrusudur, çoğunluk anlayamıyor neyin amaçlandığını, ayıp değil ya! Dün Ertuğrul Özkök'ün yazısını ilgiyle okudum. Sayın Özkök bunca yıl uğraşıp boğuştuktan sonra 'hiçbir şeyin değişmediğini' gördükçe bıkkınlık noktasına gelmiş besbelli (ki bu duyguya kapılanların hiç de az olmadığını sanıyorum) artık 'ti'ye alma zamanı' diyor.

'Türkiye yarım asırlık bir deja vu yaşıyor, birçok konuda işler eskisinden de kötüye gidiyor, yapacak bir şey kalmamışsa tek yol ti'ye almak' şeklindeki görüşü, bu nedenle 2012 için kendisine çizdiği yol haritası bir noktada gayet anlaşılır ve haklı görünüyor. Ama.. Bu ancak onun gibi hayatını sorunları irdeleyip eleştirmekle geçirmiş ve sonuçta bir arpa boyu yol kat edildiğini, adalette, hakta hukukta ve daha birçok konuda ise geriye gidildiğini görerek 'eh yetti artık' noktasına gelmiş insanlar için anlaşılabilir. Yani emek vermiş olanlar için..

KOLAY YOLU SEÇMEK!

Oysa bizde zaten el el üstünde oturup kendi köşesinde hayatını yaşayan, başka hiçbir canlı veya olay için kılını kıpırdatmayıp herşeyi başkalarından bekleyen, sadece kendi kesesini doldurmayı düşünen ve her dönemde yaşamını böyle bencilce sürdüren büyük kitleler var (ki ben bunlara 'sadece kendi dibini aydınlatan, başka bir ışık vermekten aciz mumlar' diyorum, süslenip püslenip birbirlerine gösteriş yapmayı bir yaşam tarzı sanıyorlar). Onlar için önemli olan tek şey 'kendi hayat standartlarının hiç değişmemesi', başkalarına yapılan haksızlıklar, ülkelerindeki yanlışlar filan hikaye.. Peki geriye kalanlar da 'ti'ye almaya' kalkarsa ne olacak?

Ti'ye alma, yani artık ciddi olaylarla dalga geçme bir kaçış, bir 'kolay yolu seçme' değil midir?

OLUMSUZ DEĞİŞİM

Türkiye bugüne kadar çok ümitsiz dönemlerden geçti, evet herkes kabul eder ki 'adaleti sağlayacak tek merci olan yargı'nın bile rayından çıktığı, yüksek yargının bile fahiş hatalar yaptığı hiç görülmemişti.. Medya hiçbir zaman bu kadar ağır siyasi baskı altına alınmamış, bu kadar 'tek sesli' olmamış, suçunu bilmeyen (ve bir türlü söylenmeyen) insanlar yıllar boyu cezaevlerinde mahkum gibi tutulmamıştı. Hiçbir dönemde polis 'korumakla yükümlü olduğu' vatandaşlara çekincesizce saldıracak cesareti bulmamış veya buna zaten yeltenmemişti. Bunlar ve daha birçok konudaki olumsuz değişim ülkenin geleceği açısından, toplumun morali açısından işte böyle bir umutsuzluk ve kaçma duygusu yaratabiliyor.

Ama herkes kolay yolu seçecek olursa veya bugüne kadar herkes kolay yolu seçseydi acaba nerede olurduk? On sene sonra nerede oluruz, ya bugünleri de ararsak?

Bu 'Ti'ye alma' konusunu tartışmak lazım bence!

*****


Ne demek 'teröristler de çıkar'?

Eski YARSAV Başkanı Emine Ülker Tarhan'ı ben de çoğumuz gibi önce 'hukuku iyi bilen ve hukuka saygılı, kolay yanılmayan dürüst bir hukukçu' olarak tanıdım, aynen eski AİHM yargıcı Rıza Türmen'i de böyle tanıdığım gibi.. Ve enteresandır bilim adamları siyasete girdiğinde onlara bu yeni kimlikleriyle bakmayı (bazı militanlaşan isimler dışında) başaramıyorum. Hala ikisi de 'sade hukukçu' benim için.

Emine Ülker Tarhan, partisinin 'tutuklu milletvekillerine tahliye yolu açacak yasa teklifi' konusunda 'yasalaşırsa tecavüzcüler de, teröristler de cezaevinden çıkar' diyen Adalet Bakanı Sadullah Ergin'e 'Bunları birbirine karıştırarak halkı yanıltmayın, bir takım cinsel istismarcıların salıverileceğini söylemek konuyu istismardır, popülizmdir' demiş. Rıza Türmen ise 'Bakan Ergin yargılama süresiyle 'tutukluluğu' birbirine karıştırıyor, ikisi farklı şeyler' diyor.

SUÇLU, SUÇSUZ AYNI KEFEDE!

Bu hukuki açıklamalar yapılmasa bile 'elde suçlayacak delil olmadan, insanları önce hapsedip sonra iddianame yazarak, hala tek bir mahkumiyet kararı çıkmadan' aylar, yıllar boyu cezaevinde tutulan gazeteciler, milletvekilleri ve sivil-asker diğer kişilerle 'tecavüzcülerin ve gerçekten terörist olduğu bilinen' kişilerin aynı kefeye konması mantıken de kabul edilir bir durum değildir. Gerekiyorsa yasa bunları ayıracak şekilde çıkarılır.

Yüzlerce insanı 'Ergenekon' diye toplayarak ortaya delil koymadan özgürlüklerini elinden almak hiçbir demokrasi anlayışına sığmaz, hiçbir mazeret götürmez ve bunu AB de, birçok uluslar arası örgüt de defalarca raporlarıyla anlattı. Eğer Türkiye'de demokrasinin kırıntısı varsa bu 'partiler arası çekişme' konusu olmayacak bir konudur artık ve acilen çözülmek zorundadır!

*****


Veteriner faaliyette!

Şişli Belediyesi Veterineri Gönül Koç internette 'ne kadar hayvansever bir hekim olduğu ve benim haksız eleştirilerimle karşılaştığı' gibi bir faaliyete başlamış gördüğüm kadarıyla.. Beni yaptıklarını anlatmaktan vazgeçirmeye çalışıyor. Oysa ben 'son bir yıl içinde şahit olduklarım' dışında çok basit bir soru sordum, dedim ki; 'Ben bir gün önce bu parktaki kedi ve köpekleri ellerimle besledim, bebek kedileri yuvalarına yerleştirdim. Ertesi gün geldiğimde herşey dağıtılmıştı ve üç kedi dışında kedilerin hepsi, köpeklerin çoğu kayıptı. Sizin geldiğiniz, ve orayı dağıttığınızı bir belediye görevlisi söyledi. Bu hayvanlar nerede bana bildirin'..

Eğer öldürülmemiş olsalar cevabını kolayca verirdiniz, veremediniz. Daha önce yapılanları ve belediyenin tutumunu da yakından izlediğime göre daha ne konuşuyorsunuz? Benim okuyucum 'doğru olmayan hiçbir bilgiyi asla vermeyeceğimi ve haksızlık yapmayacağımı' çok iyi bilir, onun için hiç zahmet etmesinler, hayvanları keyif için yok etmekten çekinmeyen, bir yandan da üç beş hayvana bakıp hayvansever görünenlerle sonuna kadar mücadele edeceğim!

Bu arada Haytap İzmir Temsilcisi Esin Önder bildirdi; 'ev hayvanları borç dolayısıyla haciz edilemez'miş, bunu da ekleyeyim, zaten bir belediyenin Antalya'daki hayvanı kurtarmaktan önceki gö-revi de kendi ilçesindeki sokak hayvanlarını korumaktır. Bu 'gizlenmeye ve cezasız bırakılmaya çalışılan polis terörü' suçluların korundukları anlaşıldıkça giderek yaygınlaşıyor ve ülkenin en önemli şiddet sorunu haline dönüşüyor. Geçen Temmuz ayında İzmir Karabağlar Karakolu'nda polislerden resmen işkence gören Fevziye Cengiz'in 'iki polisin kasıtlı saldırısından ve tekme-yumruk yerlerde sürüklenmesinden sonra çekilen fotoğrafları' dün VATAN internet sitesindeydi. Kadının yüzünün yaralandığı, ağır darbe yediği açıkça belli..

Ama sonra ne olmuş; rapor yazan doktor bunun 'basit ekimoz' olduğunu bildirmiş ki 'ekimoz' tıbbi teriminin anlamı ne olursa olsun başına eklenen 'basit' ile ne yapılmak istendiği ortadadır. Zaten dayak yiyen kadın doktoru görmeden önce 'içeri dalan polisler' ona direktifi vermişler besbelli. Fevziye Cengiz ve ailesine her türlü tehdidi yapan, 'sizi yaşatmayız' diyen polislerin doktora ne diyeceği tahmin edilebilir.

BİLİRKİŞİ DE POLİS!

Sonra efendim; işkenceci polislere 6 aydan 1.5 yıla kadar (bu hapisten kurtulmaları demek oluyor), ağır şiddet gören kadın vatandaşa ise 6.5 yıla kadar hapis istemiyle dava açan müthiş (!) Cumhuriyet Savcısı'nın tayin ettiği bilirkişiler ki kendileri polis memurları imiş, kamera görüntülerinin sadece bazı yerlerinden fotoğraflar alarak soruşturma raporuna yorumlarını da ekleyip çekilmişler. Bu yorumlarda 'kadının dövülmekten çok mukavemet etmesinden dolayı zarar gördüğü' yazıyormuş.

DAYAĞI SESSİZCE KABULLEN

İki polisin attığı amansız dayağı tüm Türkiye izlediğine göre bu rapora göre demek ki vatandaşa tekme tokat yumruk girişen polislere bu vatandaş kadın olsa bile mukavemet etmeyecek. Sessizce dayağın, işkencenin bitmesini bekleyecek. İstenen o!

Ve sonuçta bakıyoruz, Tabip Odası Başkanı Erdener Özer 'Olayın mutlaka araştırılması, incelenmesi gerekir' diyor.. İzmir Valisi Cahit Kıraç 'Mağdur aileye destek vermek istiyoruz, olayın takipçisi olacağız' diyor.. Adalet Bakanı'nın, İçişleri Bakanı'nın, İzmir Emniyet Müdürü'nün veya Kadın ve Aile Bakanı'nın bir açıklaması duyulmuyor.

POLİS, ÇOCUKLARI DA DÖVMÜŞ

Daha neyi araştıracaksınız, olay herkesin açıkça görebileceği şekilde tabak gibi ortada.. Bu yuvarlak laflar, olayın 'geniş zamanlara yayılması' cezalandırmanın asla gerektiği gibi yapılmayacağını gösteriyor. Bugüne kadar kadın ve çocuklara yapılan her tür şiddet olayında olduğu gibi suçlular kurtarılmaya çalışılacak. Hele polis oldukları için daha da çok gayret edilecek.

Dün gazetelerde 'sokakta yaşayan bir grup çocuğun kendilerine dayak atıp işkence yaptığını söyledikleri polisler hakkında suç duyurusunda bulunduğu' haberi de vardı. Katıldığım son panelde bir profesör ise 'dayak ve şiddet olaylarının New York'ta daha fazla görüldüğünden' filan söz ediyordu. Profesörün anlayışı bu olursa polisinki de öyle oluyor işte..

Oysa yanlış efendim, New York'ta şiddetin azaltılması için suçlulara en ağır cezalar verilirken 'görevini kötüye kullanan, suçlu polislere' de hiç acınmadı. Derhal işlerini kaybettiler ve ağır hapis cezalarını da aldılar. Bilmeyen Prof sussun bari.

Türkiye'de çocuk, öğrenci, kadın, erkek önüne kim çıkarsa önce dayakla işe başlayan, Hopa'da gösteri yapan gençlere bile polis otosunda 'işkence ve taciz' yapan bu polis anlayışı onları cezadan kurtararak değiştirilemez. İzmir'deki dayak olayını gerçekleştiren ve izleyen polisler, yalan rapor veren doktor, istemesi gereken cezaları 'suçluyla mağdurun yerini değiştirerek' dava açan Cumhuriyet Savcısı, yalan rapor hazırlayan sözüm ona 'bilirkişi' polislerin hepsi yargılanmalı ve cezalarını almalıdır. Aynen 'sokaktaki çocuklara, Hopa'daki göstericilere şiddet uygulayan polislere yapılması gerektiği gibi..

Valiler, bakanlar, Tabip Odası başkanları 5 ay önce olmuş olayları bunca zaman içinde çözmekle yükümlüdür, takipçisi olmak ise medyanın görevidir. Ve biz mutlaka olacağız, asla unutulmayacak.

Toplum ilgili bakanların açıklamalarını bekliyor!

*****


Kızılay Başkanı'ndan mektup!

Van depremi sonrasındaki ihmaller ve eksiklerle ilgili yazılarım nedeniyle Kızılay Genel Başkanı Ahmet Lütfi Akar'dan bir mektup aldım. Kızılay'ın Van depreminden sonra hemen harekete geçerek ilk etapta bölgeye 30 bin çadır ulaştırdığını, bugüne kadar 51.113 çadırın afetzedelerin kullanımına sunulduğunu, bu çadırların 'soğuktan koruyucu özelliği' olduğunu ama bunların yanında yeterli battaniye, soba, uyku tulumu vs'nin de gönderildiğini açıklıyor.

NEDEN ÇADIRLAR YETERSİZ?

İklim koşullarına daha dayanıklı prefabrik 'Mevlana Evleri' de (3294 adet) gönderilmiş ve Mevlana Kentler oluşturulmuş. Mobil mutfaklar ve gezici yemek ekipleri ile sıcak yemek sağlanıyormuş. Aralık ayında da '2000-2500 adet konteyner ev' depremzedelerin kullanımına sunulacakmış. Kızılay Başkanı Akar yapılanları uzun uzun açıklamış, ben de okuyunca depremzedeler adına sevindim ama depremden hemen sonra Van'dan gelen şikayet çığlıkları yardımların 'tam zamanında' ulaşmadığını, çadıra ihtiyacı olmayanlara birkaç adet verilirken çok sayıda ailenin özellikle yalnız kadınların çadır alamadığını, çadırlarda soğuktan ölen çocukları anlatıyordu.

Tabii Kızılay'a; bu kadar zengin, devlet imkanlarının bu kadar seferber edildiği bir kuruluşta ve üstelik 'fay hatları üzerinde bulunan bir ülke'nin Kızılay'ında neden sadece 50 bin çadır olduğunu, Ankara ve Erzincan'da bulunan çadır üretim tesisleri şimdi çift vardiya çalışarak üretimi yılda 16 binden 30 bine çıkardığına göre bunun neden çok daha önceden yapılmadığını sorabiliriz.

Acil dönemde çadır yerine önce 'prefabrik yapılar'ın sevk edilmesinin zor olduğunu, bu nedenle Aralık'ta göndereceklerini söylüyorlar, dondurucu soğukta karlar altında yaşamak zorunda insanlardan söz ediyoruz. Ayrıca her şeylerini kaybettikleri için normalden daha çok üşüyeceklerine de şüphe yok. Bu prefabrik evler Van'a ulaştı mı? Gitmeleri 2 ay zaman mı alıyor, yoksa 'olası bir deprem' için hazır mı değiller?

DAHA FAZLA HAZIRLIK GEREK!

Bundan sonra da Türkiye'nin birçok ili deprem tehlikesi altında olduğuna ve belediyeler 'binaların güçlendirilmediğini' itiraf ettiğine, deprem konusu Hükümet tarafından da 'ancak deprem olunca' hatırlandığına göre artık 'çok daha fazlasına hazırlıklı' olarak beklemesi gerekiyor Kızılay'ın.. Her ihtimali göz önüne alarak! (Not; Kızılay Başkanı'na açıklama için teşekkür ederim.)ün 'hazırlıkları başlamış olan' yeni anayasa konusunda bir giriş yapmıştım, devam ediyorum.

Bu anayasa dediğimiz şey 'toplumsal sözleşme' niteliği gereği, yalnızca bu iş için oluşturulan bir kurucu meclis tarafından yapılmak zorunda ama buna uyulmuyor, nasıl olacak? Bu soruyu bilgisine çok güvendiğim Anayasa Hukukçusu Doçent Dr. Ekrem Ali Akartürk'e sordum. Akartürk 'Sadece bir veya birkaç partinin katılımının yeni anayasa yapmak için yeterli olmadığını, sivil toplum kuruluşları, farklı ekonomik ve sosyal grupların temsilcileri, üniversiteler, meslek kuruluşlarının da bu kurucu mecliste yer alması gerektiğini.. Toplumun bütün kesimlerinin bulunması, örneğin kadınlar toplumun yarısını oluşturuyorsa yüzde 50 oranında kadın katılımı olması, ayrıca yüzde 10 barajı nedeniyle Meclis'e girememiş partilerin de temsil edilmesi gerektiğini.. Parti liderleri tarafından seçilmiş milletvekillerinin yapacağı yeni anayasanın eskisinden farkı olmayacağını' anlattı.

Ve şöyle devam etti: 'Birlikte yaşama kurallarını bütün toplum belirlemelidir. Partiler uzlaşamadığı takdirde iktidar kendi gücüyle anayasa yapmayı da deneyebilir ama bunun DP'yi dışlayan 61 Anayasası'ndan veya bütün partileri dışlayan 82 Anayasası'ndan farkı olmaz. Bir anayasa yapılırken halka dayatmak değil, geniş kesimlerin katılımını alarak yapmak önemlidir.' Peki ya yine referandum yoluyla kabulü sağlanır ve meşruiyet kazanmış gibi gösterilirse? Ekrem Ali Akartürk bu soruyu 'Eğer referandumu meşruiyet ölçüsü kabul edeceksek, 82 Anayasası'nda yüzde 92 halk desteği vardı ama gördüğünüz gibi hep tartışmalı olarak görüldü, beğenilmedi. Yeni anayasa bu yolla yapılamaz' diye cevapladı.

Bakalım TBMM bu kez doğru yöntemle dosdoğru bir anayasa yapmayı başarabilecek mi? İlk adım olarak 'kurucu meclis' konusu çıkıyor karşımıza ama nedense bundan hiç söz edilmedi, yine yap-boz tahtasına dönmez İnşallah!

(Not: Ekrem Ali Akartürk 'Anayasa'nın ilk 3 maddesi değişmeyecekse buna 'yeni anayasa' denmeyeceğini, o 3 maddenin ise 4'üncü maddeden dolayı değişemeyeceğini, bu nedenle hukuken yeni anayasanın mümkün olmadığını' da hatırlattı. En zor konu da bu olacak herhalde!)

*****


Dersim'den önce 12 Eylül'ü tartışın, buyrun!

'Bizim oğlan bina okur, döner döner yine okur' sözü biz Türkler'e ait, diğer özdeyişlerimiz gibi başka yerde de benzerini göremezsiniz. Neden, çünkü mesela bu sözdeki gibi aynı yere çakılıp kalan, papağan gibi aynı sözleri tekrarlayan bir biz varız da ondan..

Tabii bu tepkim asla 'tarihi tartışmayalım' anlamında alınmamalı, tam aksine ben tarihimizi tartışmamız gerektiğine inanıyorum, inanıyorum inanmasına da.. Neden devamlı olarak sadece Dersim seçiliyor ve sanki 1937-38'lerde yapılan hataların sorumlusu bugün yaşayan insanlarmış gibi birileri suçlanıyor? O zaman mesela padişahları filan da resmi toplantılarla TBMM tarafından andığımıza göre 'padişahların yaptıkları veya dönemlerinde yapılan' yanlışları da tartışmıyoruz?

GELENEKSEL HEDEF, ATATÜRK!

Neymiş, Dersim mağdurları CHP'nin peşini bırakmazmış. İyi de o gün 'tek parti' döneminde ve Cumhuriyet'in ilk yıllarında olanlar (her ne olursa olsun) neden bugünün çok partili Türkiye'sinde 'demokrasiyi, hukuku, insan haklarını özümsemiş' ve tümüyle farklı bir partinin sorumluluğu sayılsın? Aynen mesela 'İsmet İnönü şöyle demişti, verin bakalım hesabını' der gibi.. Bundan daha anlamsız ve çarpık bir anlayış olabilir mi?

Dersim tartışmalarında da asıl hedef sadece 'Atatürk ile bugünün CHP'si' gibi görünüyor, artık Atatürk'ü 'geleneksel hedef' haline getirdiler ya, devam.. Kendi yazdığı kitapta 'Atatürk milliyetçiliğini överek göklere çıkaran' Baskın Oran sonra aniden hafıza kaybına uğramış gibi dönüp 'Nedir azizim Atatürk milliyetçiliği, bilen var mı' diye sormuştu kısa süre önce. Bunu bilmeden nasıl profesör olunur konusu ayrı bir tartışma gerektirir tabii.. Şimdi çıkmış; 'Dersim'de isyan yoktu, devlet tarafından planlı kat-liam uygulandı, bunu da Atatürk planladı' diyor. Olayı tartışmaya gerek görmeden direkt hedefine yürüyerek.. Aynen 'Ermeni soykırım iddiasında, hiç tartışılmadan tek suçlu olarak Osmanlı'yı seçtikleri' gibi.. Önce tartış, önce 'tartışmaya gelmeyen, masaya oturmayı kabul etmeyen Ermenistan'a öfke göster' be profesör!

ARŞİVE BAKIN, ARAŞTIRIN

Bak TTK eski Başkanı, Kayseri Miletvekili Yusuf Halaçoğlu 'Devlet arşivleri açsın, Dersim tartışılsın. Osmanlı döneminde Dersim dışarıdan gelen eşkiyalarla doluydu, sorundu. Belki köylüler tıpkı bugün PKK'dan korktukları gibi destek vermiş olabilirler, belki zulüm de olabilir. Bunlar ortaya çıkmalı' demiş. Yani 'önce araştırılmalı' diyor. Doğrusu bu değil midir?

DAHA YAKIN TARİHİ UNUTTUNUZ!

Araştırılsın, konuşulsun, ortaya çıksın bu bir tarafa, neden orta yerden dalıp sadece Dersim'e kilitlendi arkadaşlar acaba? Mesela neden daha baştan; Patrona Halil İsyanı veya Kabakçı Mustafa İsyanı'ndan başlamıyorlar? Veya neden yakın tarihimizin '12 Eylül darbesi ile 27 Nisan Muhtırası'nın tartışılıp sonuca bağlanmasını, her ikisinin de millet ve tarih önünde mahkum edilmesini' hiç ağızlarına almıyor, 'Hani Referandum'da söz verilmişti diye sormuyorlar? Haydi buradan başlasınlar da 'tarihi tartışma' konusundaki samimiyetlerini görelim.

Yargıladıkları, tartıştıkları kişiler hayattayken daha adil olur.

Atatürk dönemi tek parti dönemiydi ama içinde hizipler vardı, daha önce Atatürk'e karşı çıkanlar da o Meclis'te yer almıştı, adeta birçok partinin görüşünü barındırıyordu. 1937-38'de olan olayların 'Atatürk padişahmış gibi' değerlendirilmesi de bir başka yanlıştır bence.. TBMM'yi kurup kurbanlar keserek dualarla açan ve çok partili sisteme geçmek için bile çalışan Atatürk'ü milletin gözünde 'diktatör' konumuna getirmek için gösterilen yoğun çaba göz yaşartıcı doğrusu. Bakalım nereye kadar gidecekler bunun için! Özellikle son yıllarda her alanda şiddetin zirve yaptığını gördük, siyasi parti temsilcilerinin bile bugüne kadar görülmemiş şekilde birbirlerine en ağır hakaretleri ettiğini, hatta toplu kavgalara giriştiğini gördük.. Ama 'bir başbakanın Meclis'teki kapısının önünde bir parti genel başkanının, milletvekillerinin eylem yaptığını' görmemiştik. Bir parti genel başkanının 'Türkiye artık bölünmüştür' dediğini görmemiştik, bir bunlar eksikti o da tamamlandı.

BÖLÜCÜLÜK İÇİN FIRSAT

BDP Genel Başkanı Selahattin Demirtaş Uludere'de 35 kişinin hayatını kaybettiği olay duyulduğu andan itibaren, daha 'nasıl bir hata yapıldığı, olayın nasıl geliştiği' açıklanmadan önce 'bunun kasıtlı bir operasyon olduğunu' söylemeye ve olayı 'Türk-Kürt ayırımına' çekmeye başlamıştı bile..

Bunun arkasından Kaymakam'a yapılan ve onun yaralandığı saldırı geldi.. Ve BDP'liler Uludere olayını 'ordunun Kürtlere kasıtlı katliamı' olarak vurgulamayı, dünyaya da bunu böyle duyurmayı sürdürdüler. Oysa bir deprem anında Türk-Kürt ayırımı yapmadan her vatandaşı kurtarmak için canla başla çalışan da aynı ordudur.. O ordunun içinde Kürt gençler de askerlik yapmaktadır, böyle anlamsız ve haksız suçlama olur mu?

KIBRIS SAVAŞI'NDA KENDİ GEMİMİZ..

Ölenlerin çoğu genç ve kaçakçılık yapmak üzere sınırı geçmişler ama bulundukları yer ve durum böyle bir hatayı 'imkansız' hale getirmiyor. Terörün çok görüldüğü bir alanda, daha önce 'eylem katırlarla silah taşıyan teröristlerin pozisyonunda ve kalabalık bir grup', yani terörist zannedilmeleri çok zor değil...

Ali Aykanat isimli okurumuz geçen Cuma gönderdiği e-postada şöyle diyordu; 'Elbette bu yaşanan olay çok üzücü, çok dramatiktir, ancak buna kasıtlı bir katliam gibi yaklaşmak sadece art niyet ürünü olabilir. Bu tip çatışma ortamlarındaki, kazalardan biri de Kıbrıs savaşı sırasında kendi gemimizin kendi uçaklarımız tarafından vurul- masıydı, 700'den fazla askerimiz şehit olmuştu'..

Evet, ortada ciddi ve açıklanması gereken bir hata var ve bunu hepimiz yazdık. Yazarken de aynen Van depremine nasıl 'Türk-Kürt ayrımı yapmadan' haftalarca üzüldüysek, hala üzülüyorsak buna da içtenlikle üzülerek yazdık. O nedenle BDP'lilerin 'sanki 35 kişinin kaybı ve üzüntüsü sadece kendilerine aitmiş gibi' ortaya çıkıp bunu bir etnik bölücülük fırsatı haline getirmeleri kabul edilemez.

'KÜRT HALKI' VE 'CHP' VURGULARI!

Yanlarına 'Barış Anneleri' grubunu alıp Başbakan'ın kapısı önünde eylem yapmaları, 'Bu olayla Kürt halkına göz dağı vermek istediler' demeleri kabul edilemez. Hele de 'bir seferde 25-30 kişinin öldürüldüğü kanlı PKK saldırılarının yıldönümlerini coşkuyla kutlayan' bir partinin, hata yapılmış olması kuvvetle muhtemel bir olayda bunları söylemesi tamamen fırsatçılığa girer.

Herkesin olayları sorgulama ve açıklama isteme hakkı vardır, böyle ciddi yanlışların artık yapılmıyor olması gerekir, hepsi doğru. Ama sorgulamakla 'siyasi fırsatçılık' farklı şeylerdir. Ki benzer bir durum tamamen aynı şekilde Başbakan'ın CHP için söylediği 'PKK ve BDP diliyle konuşmalarını anlamakta güçlük çekiyoruz. Bu kadar örtüşmesi dikkat çekicidir' sözlerinde var.

BİRKAÇ OY İÇİN!

Bir ana muhalefet partisi 'bu kadar ciddi bir hatayı sorgulama ve her türlü soruyu yöneltme' hakkına sahiptir. Öyle sahiptir ki yapmadığı takdirde eleştirilir. Ve bütün yaptıkları buydu, herkesin merak ettiği soruları ve 'Başbakan'ın neden 24 saat hiçbir açıklama yapmadığını' sordular. Bunun karşılığı ise böyle suçlanmak değildir.

Aynı 'BDP-PKK ile görüşlerinin örtüşmesi' suçlaması referandum ve seçim öncesinde yine haksızca yapıldı, iktidar partisi de BDP'ye söyledikleri gibi 'birkaç oy için' etik değerlerden sapmamaya dikkat etmelidir.

*****


Gazetecilerle savcı fotoğrafı!

Oda TV davasının 6'ncı duruşması da yapıldı. Ahmet Şık'ın 'yemek konusu'nu tekrar gündeme getirmesi üzerine Hakim 'Yemek konusunu buradan çıkınca gazeteci olarak yazarsınız' demiş. Umarız bu söz 'sadece düşünceleri ve yazdıkları nedeniyle' tutuklanmış oldukları görüşü giderek daha da çok haklılık kazanan insanların yakında serbest kalacağı ihtimalini vurguluyordur.

Bu duruşmalarda sanıkların açıklamalarını okudukça insan gerçekten bu Ergenekon isimli dipsiz kuyuya daha çok şaşırıyor. Ne olduğu hakkında hala bir kanıt ortaya konamayan, 'şunu yazdın, bu belgeyi o siteye verdin, telefonda şunu söyledin' iddialarıyla götürülen bu davanın sanıklarının çoğu birbirini hiç tanımıyor ve suçlamaların çoğu anlamsız.

ŞAŞIRTAN OLAYLAR

Mesela Barış Terkoğlu'nun ifadeleri çok ilginç; 'Silivri'de tutukluyken hayatını kaybeden eski MİT'çi Kaşif Kozinoğlu'nun 'MİT belgesini Oda TV sitesine gönderdiği iddiasıyla' tutuklandığını oysa aynı belgenin bir gazetede yayınlandığını ve bunları basına savcının verdiğini' anlatmış ki bazı gazete ve gazetecilerin gizlilik kararı bulunan bu soruşturmayla ilgili her adımı 'savcıyla birlikte ve dahi ondan önce gibi' biliyor olması hep şaşırtıyordu.

Yine Terkoğlu'nun 'Savcı Zekeriya Öz ile Fehmi Koru ve Mehmet Baransu fotoğrafı'ndan söz etmesi bu ilişkilerin de aynı derecede sorgulanmayı hak ettiğini bir kez daha düşündürüyor. Acaba bazı gazetelerin herkesten önce tüm detayları vermesi böyle mi oluyordu, siz olsanız düşünmez misiniz? Kendileri böyle bir fotoğrafta başka gazetecileri görseler sormazlar mıydı?

Yazılarında zekasına ve bilgi birikimine hep hayranlık duyduğum Soner Yalçın'ın mahkemeye verdiği ve; 'Bugün karşınızda sanık sandalyesinde oturan düşüncedir, oysa düşünce hiçbir izne tabi tutulamaz' diye başlayan ifadesi ise 'basın özgürlüğü' adına bir başyapıt gibi.. En kısa zamanda 'düşüncenin özgürlüğe kavuşması'nı, adaletin işlemesini umuyoruz artık!Karmaşa öyle büyük, öyle yıpratıcı ki hele de gazeteci olarak 'mutlaka izlemek ve çok daha detaylı incelemek' zorundaysanız gün gelip 'ee, yetti artık' dememek mümkün değil.. Bırakın her gün 'mahkeme, savcı, darbe, soruşturma, MİT, polis' haber ve tartışmalarıyla yatıp kalkmayı, basının düştüğü ve düşürüldüğü durum, yorumlarını- araştırmalarını çekinmeden ve açıkça yapan gazetecilerin işlerini kaybettiğini veya 'kaybetmemek için siyasi otoriteden özürler dilemek, bin dereden su getirmek zorunda kaldığını' görmek bile böyle bir ortamda bu meslekten soğumaya yeterli oluyor.

Bu meslektaşlardan biri örneğin ekranda özrünü dilemeye çalışırken olmayacak çelişkilere düştü ister istemez.. 'Bu sistem herkesi mağdur edebilir. Mağduriyetlerden kimlik yaratmak istemiyorum' dedikten sonra hiç umulmadık şekilde'12 Eylül mağdurları'nı örnek gösterdi, 'binlerce mağdur var, onları kahraman mı sayacağız' dedi.. Oysa darbe dönemleri 'normal' bir ortam kabul edilemeyeceği gibi bir darbenin yarattığı mağdurlarla 'demokratik olması gereken, sivil iktidarla yönetilen' ülke şartlarında mağdur edilen gazeteci ve diğer vatandaşlar aynı kefeye konamazlar. Konarlarsa o zaman 'mağdur iktidar ve vatandaş yaratan darbeleri' eleştiremezsiniz.

DEMOKRASİDE KABUL EDİLEMEZ

Her neyse arkadaşlar, sizden biraz uzak kaldım ve olayları 'beni fazla yormayacak şekilde' uzaktan izledim. İyi geliyor bunu yapmak, böyle olunca sanıyorum 'geniş açı'dan ve 'her açı' dan bakmak da daha kolaylaşıyor. Mesela kavga gürültü, birbirinin saçını başını yolarak yapılan 'yorumlar kaosu' na bakıp 'acaba her şey göründüğü gibi mi, yoksa gelişmeler bir danışıklı dövüşün sonucu da tüm bu tartışmalar o kurguyu yapanları güldürüyor olabilir mi' diye de düşünüyorsunuz.

Örnekleyelim; bir gazete alelacele hazırlanıp tamamlanan ve tam anlamıyla 'siyasi iktidarın yargıya müdahalesi' sayılacak, hiçbir demokratik ülkede, bir hukuk devletinde kabul edilmeyecek yasanın; 'MİT görevlilerinin soruşturulması için Başbakan izninin aranması'nı sağlayacak yasanın Meclis'ten geçmesini 'Demokrasinin zafer gecesi' olarak manşetten vermiş.. (Kadınlar kıtır kıtır kesiliyor, her gün tüyler ürperten vahşet haberleri manşetlerde ama nedense suçlulara en ağır cezaları getirecek 'şiddet yasası' acilen çıkarılmıyor, hatta hiç ses seda yok. Kadınlara vahşet, çocuk ve kadın tecavüzleri, cinayetleri bunların hepsinden daha önemsiz herhalde!)

'ATANMIŞLAR'I KİM SEÇTİ?

Gazete diyor ki; 'Seçilmişler'i vesayet altına almak isteyen 'Atanmışlar'ın oyunu bozuldu..Atanmışların siyasete müdahale hamlesi boşa çıkmış oldu..Kim bu 'atanmışlar'; MİT'çileri yargılamak isteyen, onlar hakkında soruşturma açan savcılar.. Ve MİT mensuplarına 'soruşturma açılacak görev'i veren de Hükümet yani 'seçilmişler' .. Bu nedenle MİT'e soruşturma direkt olarak 'Hükümet'in kararını soruşturma' olarak alınıyor ve yapılamaması için 'özel kanun' çıkarılıyor.

Uzaktan bakınca önce 'Amma da çok 'vesayet' meraklısı varmış bu ülkede..Ordusundan yargısına, cezaevine atılmış gazetecisine kadar herkes 'siyasete müdahale' etmek, seçilmişleri vesayet altına almak istemiş. İyi de sonsuza kadar mı sürecek bu olaylar, hiç bitmeyecek ve toplum hep mahkeme, duruşma, darbe, vesayet çekişmesi mi izleyecek' sorusu geliyor akla..Sonra 'bu atanmışları, savcıları kimlerin seçtiği' sorusu.. Onları 'üyeleri iktidar tarafından, Adalet Bakanlığı tarafından belirlenen, hatta Bakanlık içinden seçilen HSYK üyeleri' atamadı mı? Gökten zembille mi indiler?

Şimdi birden ne oldu ki 'Hükümet'in direktifleri doğrultusunda hareket etmiş' olan MİT Müsteşarı ve diğer mensuplarının yaptıkları aniden soruşturma konusu oluverdi? Ne oldu da bir anda o aslında 'seçilmişler tarafından seçilmiş' yargı üyeleri seçilmişlerle karşı karşıya geldi?

PKK İLE 'AÇIK' GÖRÜŞMELER

Terör örgütü ile ve lideri Öcalan'la 'devlet kurumları' adı altında MİT'in görüşmeler yaptığı uzun süredir biliniyor. Bunlar Öcalan ve Karayılan tarafından da defalarca açıklandı. Referandum öncesinden başlayıp seçim sonrasına kadar devam eden 'PKK'nın uzun eylemsizlik kararı' sırasında 'Hangi sözler verildi ki PKK eylemleri durdurma kararı aldı' sorusu Hükümet'e birçok kez soruldu, ben de yazılarımda sormuştum hatırlayacaksınız. Oslo'daki PKK-MİT görüşmelerinde verilen 'tutulamayacak sözler'i aylar önce Hükümet'e o soruları sorarken yazmıştık, zira bunlar yerine getirilmeden 'terör eylemlerinin bitmeyeceği' de PKK ile BDP tarafından açıklanmaktaydı.

Şimdi, bunlar ortadayken ve Başbakan yardımcıları ve Adalet Bakanı hala 'Terör örgütü ve lideri ile görüşmeler devam edecektir, bu MİT'in asli görevleri arasındadır' benzeri açıklamalar yaparken öte yanda 'MİT görev sınırları dışına çıktı, örgüte sızdı, KCK'ya girdi' suçlamasıyla MİT'çiler ifadeye çağrılıyor.

YASA İÇİN GEREKEN NEDEN!

O MİT mensupları KCK'ya 'kendi kafalarına göre takılarak' girmediklerine, MİT de 'Hükümet'ten bağımsız hareket etmediğine' göre ortada gerçekten (Arınç'ın deyişiyle) bir 'puzzle' var.. Soru ise 'Bu puzzle'da yargı nerede durmakta ve bu anlamsızlık neden ortaya çıkmakta?'

PKK'nın ancak seçim sonrasına kadar oyalanabileceği, özellikle de 'isteklerinin artık yeni anayasada yer almasını isteyeceği' belliydi. Hatta Öcalan seçim öncesinde 'Sizin hükümet kurmanızı filan bekleyemeyiz, seçimden hemen sonra taleplerimiz yerine getirilsin, yoksa..' benzeri bir açıklama da yapmıştı..MİT'in başı 'terör örgütüyle anlaşma-uzlaşma' nedeniyle derde girince artık uzun süre PKK ile görüşmeler 'bu nedenle' yapılamayacak, 'bekleme' süresi ancak böylece uzatılabilecekti (bu şartlar altında yeni anayasa da daha çok bekler). Bir başka kazanç ise aynen 'hakim ve savcılara görev yanlışları nedeniyle dava açılamaması'nın sağlanmasındaki gibi 'MİT ve Başbakan tarafından görevlendirilen kamu görevlileri hakkında soruşturma izninin Başbakan'ın isteğine bağlı hale getirilmesi' olacaktı. Şimdi dikkat edelim; bu da ancak 'Hükümet kararlarına göre hareket eden bir devlet kurumunun mensuplarına soruşturma açılması, böylece yürütme kararlarının sorgulanması' gibi ciddi bir nedenin ortaya çıkmasıyla gündeme gelebilirdi.

FİDAN KANUNU, ORMAN KANUNU

İşte bence yapılan budur. 'MİT Müsteşarı Fidan'ı kurtarma' görüntüsü olduğu için bu kanuna 'Fidan Kanunu' deniyor ama hukuk devletinde hukuka kesin aykırı şekilde bu kanunlar arka arkaya çıktıkça ve Cumhurbaşkanı da hiç düşünmeden imzayı bastıkça Fidan kanunları kısa sürede 'orman kanunu'na döner.. Özellikle de 'sivil iradeyi vesayet altına almak istiyorlar' teranesinin her gün, her fırsatta, herkes için tekrarlandığı bir yerde 'yargıyı siyasi vesayet altına almak', 'gerektiği durumlarda soruşturma açılmasını engellemek' nasıl bir çelişkidir, 'ben yaptım oldu' dur, onu da herkes düşünsün!

Devlete veya vatandaşlara zarar verecek eylemlerin içinde olan kamu görevlileri olmuşsa veya gelecekte olacaksa yargının soruşturmasını engellemek ile 'insanlara cezaevinde yıllarca duruşma bekletilmesi'ne gösterilen tepkilere karşılık 'yargıya saygı'dan söz etmek arasındaki çelişki de cabası!

(Not: MİT olayındaki yargı müdahalesi bana inandırıcı gelmiyor, yasanın gündeme gelmesi için geçerli bir neden yaratmak gibi geliyor onu tekrarlayayım, gelecekteki soruşturmaları kastediyorum.) Demokrat Yargı'nın başında olduğu ve her ne hikmetse bir yandan Anayasa Mahkemesi raportörlüğü yaparken 'bir siyasetçi' hem de 'militan bir siyasetçi' gibi en radikal görüşleri açıkladığı dönemde her gün medyadaydı. HSYK gibi en önemli yargı kuruluşlarına ve yüksek mahkemelere seçilecek üyelerin 'siyasetçiler tarafından seçilmesi'nin ne kadar 'daha demokratik' olacağı konusundaki eşsiz fikirlerini her gün 'Türkiye'nin en bilgili ve en demok-rat hukukçusu' havasında açıklıyor, halkoylamasında halkı yanıltmak üzere elinden geleni esirgemiyordu.

AB ülkeleri 'siyasetçilerin, iktidarların yargıdan elini çekmesi' için kendi içlerinde gerekli düzenlemeleri, değişiklikleri yapmıştı ama Osman Can ve onun gibi düşünenler bu örnekleri görmezden gelerek Avrupa'yı yanlış şekilde örnek göstermeyi, örneğin HSYK'nın başında Adalet Bakanı ile müsteşarın kalmasını desteklemeyi de sürdürdüler. Referandumun hemen arkasından HSYK üyelerinin tamamına yakını Adalet Bakanlığı bünyesinden seçildi, 12 Eylül darbesi ile getirilen bir değişiklik olan 'Adalet Bakanı ve Müsteşar' da aynen yerinde kaldı, kısacası bu kurum tamamen siyasi otoritenin kontrolüne girdi.

ORTADAN KAYBOLDU

Benzer bir durum Anayasa Mahkemesi ve diğer yüksek mahkemeler için de geçerli oldu. Osman Can, sonradan 'yetmeyeceği' kesin olarak görülen 'yetmez ama Evet'ler için 'etkileme görevi'ni, adeta her gün ekranlardan-gazetelerden beyin yıkama yaparak başarmıştı. Aynı günlerde onun Marmara Üniversitesi Hukuk Fakültesi Anayasa Hukuku Anabilim Dalı'na doçent olarak atandığı duyuldu.

Gerçi bu atama Üniversite yönetimini ayağa kaldırmış, yapılan usulsüzlükler sıralanmış, iktidarların üniversitelere karışmaması, diğer tüm akademisyenlere uygulanan yasa ve yönetmeliğe uyulması gerektiği açıklanmıştı ama dinleyen olmadı. Bu atamanın ardından Osman Can kenara çekildi ve adeta Anayasa değişikliği referandumunda yaptığı kasıtlı ve yanlış yönlendirmeleri unutturuldu.

DEMOKRAT YARGI SÖYLÜYOR!

Kendisinin Demokrat Yargı Derneği'nin de başında olduğu dönemde gösterdiği bu faaliyetin sonuçları Derneğin daha sonraki yöneticilerini rahatsız etti, çünkü referandumun hemen arkasından 'HSYK'daki üye seçimini ve yüksek mahkemelerdeki durumu' gören hukukçular yapılan yanlışı, artık siyasetin yargıyı tamamen kendi istediği şekilde yönetebileceğini de anlamışlardı. Demokrat Yargı Eş Başkanı Orhan Gazi Ertekin bunları açıklamakla kalmadı, yazdığı 'Yargı Meselesi Hallolundu, Eşekli Demokrasi' isimli kitapta olanları anlattı.

Hafızaların durumu malum, aradan geçen zamanda herşey silindi ya, şimdi Osman Can yeniden ortaya çıkmaya başlıyor. Kimbilir o kusursuz ve çok demokrat görüşlerinden ülke daha ne çok yararlanacaktır, hayırlı olsun efendim, hayırlı olsun! Hoşgelmişler!

*****


Time ve herkes yanılıyor mu?

Time dergisi Başbakan Erdoğan ile ABD'li yazar Paul Auster arasındaki polemiği 'kahvehane polemiği' benzetmesiyle yorumlamış. 'Türkiye'nin çekiciliğinin 'de-mokratik rejimi' ile ilgili olduğunu ve tam bu açıdan Erdoğan'ın otoriter eğiliminin yurt içinde, Avrupa'da ve ABD'de giderek artan eleştirileri çektiğini' vurgulamışlar.

Benim dikkatimi 'AİHM'ye göre 2011 yılında Türkiye Avrupa'da basın özgürlüğünü en çok ihlal eden ülke oldu' cümlesi çekti. AİHM böyle diyor, en önemli uluslar arası basın ve demokrasi kuruluşları Türkiye'yi 'Uganda'nın bile altına' düşürüyor, Uluslar arası Türkiye raporları devamlı 'insan hak ve özgürlükleri, basın özgürlüğü' konusunda uyarılar yapıyor.. Ama biz kendi içimizde sanki bunları kulaklarımız duymuyor, gözlerimiz görmüyor gibi 'en demokrat biziz, demokrasi, basın ve ifade özgürlüğü son yıllarda daha da arttı' reklamıyla meşgulüz.

Onlar 'cezaevindeki gazeteciler yazdıklarından, çalışmalarından ötürü siyasi olarak cezalandırıldılar' derken ve henüz suçları da yargı tarafından hiçbir kesinliğe kavuşmamışken, bazı siyasetçiler yargı yerine karar vererek 'hayır, onlar terörden dolayı içerdeler' diyor. Üstelik bu Batı'ya karşı resmi açıklama gibi bile yapılıyor. Herkes, Time'dan AİHM'ye tüm yabancı basın ve kuruluşlar yanılıyor olamayacağına göre ortada bir bit yeniği var, değil mi?

*****


12 yaşındaki çocuğa silahla tehdit ve tecavüz!

Babası tarafından 12 yaşında sözleşmeyle satılan ve otel odalarında tecavüze uğrayan kız 'tecavüzcünün kendisi tarafından silahla, ölümle tehdit edildiğini, aldatılarak boş kağıda imza attırıldığını' anlatıyor. Üstelik bu tecavüzcü aynı tehditlerle 'iki kız çocuğa daha' tecavüz etmiş. Cumartesi günü Adana'da da 31 yaşında bir çocuk tecavüzcüsü '13 yaşında kıza tecavüze yeltenirken' yakalandı.

Kadın ve Aile Bakanı Fatma Şahin 'Biz mahkeme kararıyla müdahale edebilir, korumaya alabilirdik, mahkeme kızın babasında kalmasında mahsur olmadığına karar vermiş' diyor. Ama adamın '10 ve 11 yaşlarında' iki kızı daha var. Tecavüzcü bu baba için 'ya kızı al veya öldüreceğim' dediğini de söylemişti. E.Y'nin hayatını mahvetmişler, o iki çocuk nasıl aynı şartlara bırakılabilir?

5 YAŞINDAKİ ÇOCUK NE OLDU?

Ayrıca 'tecavüz mağduru kızların ifadeleri' olay duyulduktan sonra 'anne-baba zoruyla' değiştiriliyor, suçlular kurtulmak için ifade değiştiriyor. Bu kadar 'ortada' olaylar için mahkemeler kimsenin gözünün yaşına bakmamalı, Bakanlık da gereken takibi yapmalıdır. Mesela Bakanlık o '5 yaşında dayısının tecavüzüne uğrayan ve dayı ile anneannenin en ağır işkencesine maruz kalan çocuk' için ne yaptı? Çocuk devlet korumasına alındı mı, yoksa canavar anneanneyi bırakıp çocuğu da tekrar ona mı verecekler? Artık her şey olabilir, detayları duymak istiyoruz, neden açıklamıyorlar acaba?

Bu en ağır suçu işleyenlere 'en ağır cezalar'ın verilmesi için Meclis ne zaman yasa çıkaracak, toplum en kısa zamanda bilgilendirilmelidir!
Konferans için Türkiye'ye gelen Slovak akademisyen Slavoj Zizek (ki kendisi 21'inci yüzyılın en önemli düşünürlerinden biri olarak kabul ediliyormuş) Ermeni soykırım iddiası ile ilgili konuşmuş. Fransız Senatosu'ndan 'soykırımı inkar' yasasının geçmesi, bunu yapanlara hapis ve para cezası verilmesi konusunda 'Devletler öncelikle kendi tarihlerine ve suçlarına bakmalıdır. Peki Fransızların Cezayir'de yaptığına ne diyeceğiz? Batılı güçler tarafından nasıl suçlar işlendiğine bakmalıyız' demiş.

Şimdi bizim siyasetçilerimiz bu görüşün hemen etkisinde kalır ve tekrar bu 'Fransa Cezayir'de yaptığına baksın' söylemine döneriz diye korkuyorum, zira daha önce bu tür etkilenmelerin kolayca olduğunu gördük. Oysa bizim Fransa'ya, ABD'ye veya herhangi bir başka ülkeye 'Ermeni iddiası'yla ilgili olarak 'Siz kendi yaptıklarınıza bakın' demememiz gerekiyor. Daha önce de yazdım tekrarlayayım; en büyük hata bunu söylemek bence..

Çünkü.. Onlar ne yapmış olurlarsa olsunlar bu durumda bizi ilgilendirmiyor. Biz 'Ermeni soykırım iddiasının tümüyle yanlış olduğunu, böyle bir soykırımın söz konusu olmadığını' söylüyoruz. Bunu ispatlamak için tarihi belgeler, tehcirde Doğu bölgesi dışında diğer iller ve bölgelerde yaşayan Ermenilerin gönderilmediği, Malta Mahkemesi, kendi Başbakan'larının 'suç bizde' açıklaması, kısacası herşey mevcut.

O zaman, biz 'yapmadığımızı' söylediğimize göre 'soykırım yapmış olan ülkeler'e yaptıklarını hatırlatmanın ne anlamı var? Bunu söylemek kendimizi de 'eşit' duruma getirmek değil mi?

En önemli düşünür de olsa söylediği yanlıştır ve bizi yanlışa sevk edebilir. Dikkat diyorum ben!

*****


Bu gençler neden yanıyor?

Kısa süre önce duyduğumuz bir haberdi ve çok üzücüydü doğrusu.. Küçücük bir odada kalan 5 Diyarbakırlı gencin elektrik kontağından çıkan yangında hayatını kaybetmesi, 21'inci yüzyılda gerçekten dehşet verici.. Milliyet'ten Bünyamin Aygün daha sonra 5 gencin yanarak öldüğü eve 50 metre uzakta viran bir apartmanın üçüncü katında, yine tek göz odada (tuvalet ve banyo apartmanın ortak kullanımındaymış) yaşayan 4 gençle röportaj yapmış.

Kars'ın Kağızman köyünden gelen gençlerin odasında 3 yatak var, rutubet kokan odada ikisi aynı yatakta yatıyor. Ve bu şartlarda yaşamak için odaya 240 lira veriyorlar, çünkü ailelerine de her ay 500 lira göndermeleri gerekiyor. Ben okurken ağladım, görmeyenler varsa onlar da okusun istiyorum. 'Biz de duyduk elektrikli ısıtıcıdan yangın çıktığını ama kullanmasak bu kez de donarız. Geceleri çok soğuk oluyor, ya donacağız ya da yanarak can vereceğiz. Siz olsanız hangisini tercih edersiniz' diyorlar.

ZENGİN ÇOCUKLARI

Yazının son paragrafı çok önemli, aynen alıntı yapıyorum: 'Şakalarıyla bizi güldüren Mustafa Yıldırım yaşamlarını ibretlik olarak nitelendiriyor. 'Zengin çocukları geliyor restorana, hiçbir şeyi beğenmiyorlar. Gelsinler bizi görsünler, o zaman belki anlarlar kendilerine sunulan imkanları. Liseye giden yaşıtlarımı görünce içim bir tuhaf oluyor. Ben de onlar gibi koltuğumda defterler okula gitmek isterdim' diye iç çekiyor. Ve şu yürek burkan cümleyle tamamlıyor sözlerini; Çalışmazsak evimizde aş kaynamaz '...

Şimdi siz de şu soruyu sormuyor musunuz; hani hep ekonominin ne kadar düzeldiğini, kişi başına milli gelirin 10 bin TL'yi bulduğunu filan dinleyip duruyoruz. O zaman bu gençler neden 'donmakla yanmak' arasında tercih yapma durumundalar? Neden yanarak ölüyorlar? Neden hiç değilse tuvaleti olan bir odada bile yaşama hakları yok? Neden okumak yerine çalışmak zorundalar?

Neden hala 'okula gidecek ayakkabısı' bile olmayan çocuklar var? Neden aileler '500 lira'ya muhtaç?

Dün de bir başka olay nedeniyle değinmiştim, evet Türkiye'de ekonomi 'bazıları' için çok düzeldi, diyelim 10 milyon doları olanların şimdi 100 milyon doları oldu, yani zengin daha fazla zengin oldu, etekleri zil çalıyor. Geriye kalanlar ise 'eski tas, eski hamam'...

Haydi çözüm üretilmedi, hiç değilse 'deprem vergisi' diye toplanan paralardan bu gençler ve muhtaç insanlar yararlanabilseydi, nereye gittiği de bilinmiyor. İnsanın içi yanıyor bu haksızlıklara, çelişkilere!

*****


Şiddet gören öğrenci şiddet yapmaz mı?

Nereye baksanız 'şiddet' gören ve yaşayan bir ülkedeyiz ki buna TV'lere kamp kurmuş, her anını dolduran diziler veya filmler de dahil.. Gördüğümüz, duyduğumuz her olayda şiddet mutlaka var, yoksa zaten şaşırıyoruz artık..

Peki, böyle bir toplumda çocukların, gençlerin düzgün, medeni, şiddetten uzak konuşması ve davranması mümkün müdür? Sorun istediğiniz pedagog, psikolog veya sosyologa 'mümkündür' diyen çıkarsa bana da bildirin. Bunlar yetmiyormuş gibi son zamanlarda periyodik olarak 'öğrencilere polis şiddeti' uygulamak adeta ritüel haline geldi.

COP VE BİBER GAZI

Haberi okuyanlar hatırlayacaktır, son olaylardan biri Ağrı Doğubeyazıt'ta 'karne almaya spor kıyafetle giden' öğrenciler okula alınmayınca çıkan tartışmalar sırasında yaşandı. Öğrencilerden bazılarının taş atıp okul camlarını kırması üzerine polis çağrılmış, polis coplarla, biber gazı sıkarak ve tabii yine kız erkek demeden tekme-tokat girişerek öğrencileri 'etkisiz hale' getirmiş. Katile, tecavüzcüye, hırsıza pek nazik polis nedense öğrenci, işçi gördü mü aklına cop ve biber gazı, dayak geliyor.

Oysa aylar boyu önlük, forma giymiş öğrenci karne almaya spor kıyafetle gelse ne olur, kıyamet mi kopar? Yoksa okul yönetimi 'otorite kompleksi'ne mi girer?

Nedir bu herkeste, özellikle de hasbelkader eline bir yönetim geçirendeki otorite kompleksi? Birçok ülkede forma yok ama okul yönetimleri öğrenciye öyle değer veriyor ki hiçbir disiplin sıkıntısı yaşanmıyor. Üstelik uluslar arası bilgi-yetenek yarışmalarında dereceye giren, bilimde, edebiyatta, sanatta adını duyuranlar da o ülkeler oluyor.

ETİ, KEMİĞİ KENDİSİNE AİT!

Ağrı, Ankara, Sivas fark etmez, öğrenciye şiddetle davranan ve karşılığında öğrenci şiddetine yol açan okul yönetimleri suçludur ve 'Bakanlık tarafından denetlenmeli'dir. Onların saçmalığı bu ülkede şiddetin artmasında rol oynuyor, böyle bir özgürlükleri olamaz.

'Eti senin, kemiği benim' devri çoktan bitti, bu iletişim çağında artık 'kendi kişiliğinden sorumlu' öğrenciler var, ne zaman anlayacak örümcek kafalar?
Dün TRT Genel Müdürü İbrahim Şahin'in bir toplantıda Kürt sanatçı Rojin'e yaptığı akıl almaz hakareti yazarken 'bunun kadınlara karşı sözel şiddet olduğunu ve kendinde buna hak görmenin İzmir'de kadın vatandaşı döven polislerin anlayışından farksız olduğunu' belirtmiştim. Aynı yazıda daha birkaç gün önce 'Kürt vatandaşlara her türlü eşit hakkın verileceğinden' söz eden Başbakan Yardımcısı Bülent Arınç'ın da buna tepki göstermesi gerektiğini vurgulamıştım.

Sayın Arınç'a bu konu sorulmuş ve o da 'TRT Genel Müdürü Şahin'in sanatçı Rojin'e yönelik sözlerinin son derece yakışıksız olduğunu, bu talihsiz sözlerin devletin bir bürokratına yakışmadığını' söylemiş. 'Bu haberlerin basına yansımasından dolayı incineceğini düşündüğü için Rojin'i aradığını ve geçmiş olsun dileklerini ilettiğini, onun çok üzgün olduğunu' anlatarak 'Umarım bir daha yaşanmaz' demiş. Bülent Arınç'tan beklenen açıklamaydı bu, telefon etmeyi düşünmesi de güzel ama...

ÖZÜR DİLEMESİ GEREKİR

'Umarım bir daha yaşanmaz' sözü böyle bir durumda yetersiz kalıyor, TRT önemli bir kurum ve bu da sadece 'tek kadına, bir sanatçıya' değil, 'Burada kadın var mı' sorusundan sonra pervasızca ve bilinçli olarak söylenip, üstelik 'bu benim üslubum' diye ısrar edildiği için genel olarak 'ka-dın'a yapılan bir hakaret. TRT Genel Müdürü hem Rojin'den, hem de toplumdan özür dilemek zorundadır.

İnanın bir Batı demokrasisinde, bir bürokrat böyle ciddi bir yanlış yapsa medya ve halk öyle tepki gösterir ki o koltukta oturamaz. Bizde oturuyor ama hiç değilse bu konunun ciddiye alındığı mesajı topluma verilmelidir, aksi takdirde kadına karşı şiddetin azalması gerçekten beklenemez.

MEDYADAN KORKMAYIN

Bülent Arınç bu haberi basından duyduğunu söylemiş, basının uyarılarına kulak vermesi takdir edilecek bir davranıştır... Zira toplumun sesi olan basın 'hangi hükümet ve hangi TRT genel müdürü olsa' toplum için doğrular adına aynı tepkiyi gösterir, doğal ve doğru olanı da budur.

Siyasetçiler basına kızacaklarına, onu rakip gibi göreceklerine eleştirilere hep kulak verseler çok daha huzurlu bir ülke olurdu burası!

*****


Orhan Pamuk'a sevgilisinden ders!

Hatırlayacağınız gibi yazar Orhan Pamuk önce 'Türkler 1.5 milyon Ermeni'yi öldürmüştür' demiş, Ermeni diasporası da 'Türkiye aleyhinde kendileriyle birlikte faaliyet gösteren bazı Türk akademisyen ve yazarda olduğu gibi' pek memnun olmuş, kısa süre sonra da kendisine Nobel ödülü verilmişti. Herhalde Pamuk Fransa'da kabul edilen Türkiye aleyhindeki yasa için üzülmemiştir ama Ermeni asıllı sevgilisi Karolin Fişekçi 'Ermeni soykırım iddiasının inkarını suç sayan yasa'nın Fransa'da kabul edilmesine çok kızmış.

'Bunu antidemokratik bulduğunu' belirterek 'Benzer bir şeyi Türkiye yapsa Avrupa tarafından topa tutulurdu. Bu coğrafyada Almanların yaptığı gibi bir soykırım olamaz. Türkiye'de doğmuş, burada yaşayan, buradan beslenmiş Ermeni kökenli bir Türk olarak dış ülkelerin bu girişimlerinden hiç hoşlanmıyorum' demiş. Normal bir Türk vatandaşı, kökeni ne olursa olsun böylesi bir haksızlığa aynen Karolin Fişekçi'nin tepkisini gösterirdi, okurken gözleri yaşarıyor insanın. Evet, herkes düşüncesinde özgürdür ama insan yine de merak ediyor Orhan Pamuk bu durumda ne hissetti?

1.5 MİLYON ERMENİ

Şundan dolayı merak ediyorum ben, kendisine '1.5 milyon Ermeni' rakamını nereden bulduğunu sormuştuk, herhalde çok sorulmuş olmalı ki sonunda 'Bana şu isim söyledi, ona da bu isim söylemiş' gibi hiçbir tarihi temele, belgeye dayanmayan (ve iki gazeteciden duyduğu) bir cevap vermişti. Şimdi bunu 'tarihi merak edip okuduğu' görülen Karolin Fişekçi'yle tartışmalı, bakalım ona nasıl açıklayacak?

*****


Mümtazer Türköne açıklasın!

Cumhurbaşkanı Gül tarafından 'Atatürk Kurumu' üyeliğine atanan Mümtazer Türköne daha ilk günden 'Atatürkçülük şöyle, böyle' diye başladı. Bu göreve kendisinden böyle konuşmalar beklenerek getirildiğini mi düşünüyor nedir, bilimsel konuşma yapıyor havasında ağzına geleni söylüyor.

'Överek yıpratma' metodunda da çok başarılı, bir yandan 'Atatürk Türkiye'nin ortak değeri, ben de saygı duyarım' diyor, arkasından 'Atatürkçülük tam bir bağnazlık, yobazlık ve çağdaşlığa kapalılık şeklinde yayılıyor' benzeri saçma konuşmalar yapıyor.

'Kemalizm ideoloji haline getirildi, siyasi ve ideolojik malzeme yapılmamalı' dediğinde tamam kabul edilebilir ama Atatürkçülük 'Atatürk'e bağlılık, takdir, bugün bile çağa en uygun şekilde şekilde duran ilke ve devrimlerine, yaptığı benzersiz Kurtuluş Mücadelesi'ne saygı'dır. Bu da Türklerin ortak değeridir, bunlarla sorunu olan insanın Atatürk Kurumu'nda işi ne?

Türköne TV'lerde bu konuda kavga edeceğine çıkıp paşa paşa (Apo'yu da paşa yapmıştı ya) millete bu cümleyi; 'Atatürkçülük tam bir bağnazlık, yobazlık ve çağdaşlığa kapalılık şeklinde yayılıyor' cümlesini açıklasın. Açıklayamıyorsa gerçekten orada işi yok ve bunu Cumhurbaşkanı Gül'ün de takdir etmesi lazım!
Dün ben de sabahtan itibaren Çağlayan Adliye Sarayı'nda; Nedim Şener, Ahmet Şık, Soner Yalçın, Müyesser Yıldız gibi gazetecilerin de yargılandığı Odatv duruşmasındaydım. İsmini saydığım meslektaşlarımla da, onlarla birlikte cezaevinde bulunan diğerleriyle de hayatımda hiç karşı karşıya gelmedim, hatta örneğin Nedim Şener, Ahmet Şık ve Soner Yalçın'ı (Nedim Şener'i izlediğim TV programları dışında) ilk kez dün gördüm, Müyesser Yıldız'ı ise bir önceki duruşmasında görmüştüm. Ama tanışmamış olmamız ne fark eder ki, onlar benim takdir ettiğim, başarılı gazeteciler, değerli meslektaşlarım ve ortada onlara yapılmış kesin bir haksızlık, bir hukuk yanlışı olduğuna, öyle ya da böyle asla bir terör örgütü içinde yer almış veya destek vermiş olamayacaklarına inanıyorum. Bu da benim 'onların yanında' yer almam, destek vermem ve bu haksızlığın giderilmesi için çalışmama yeter..

Dün duruşmanın uzunca bir bölümü sanıkların 'reddi hakim' taleplerine ayrılmıştı. Sanık avukatları; Odatv operasyonunun 'bazı hakim ve savcıların Emniyet tarafından düzenlenen bir iftara katıldıklarını ve polisle yakın ilişkilerini gösteren' fotoğrafın sitede yayınlanmasından sonra yapıldığını, bu nedenle davada hakimlik yapmasının kabul edilemeyeceğini anlattılar. Müvekkillerine 'konuşma hakkı verilmesi' gerektiğini söyleyerek 'adil yargılama istediklerini' tekrarladılar. (Buna rağmen sadece Yalçın Küçük'e, o da 'avukatının yerine' konuşacağı için söz hakkı verildi, oysa üç beş cümleyle de olsa düşüncelerini belirtme hakları olmalıydı.)

AVRUPA PARLAMENTOSU VE IPI İZLEDİ

Ahmet Şık'ın avukatı 'Şık'ın yazdığı kitap nedeniyle tutuklanmadığı' açıklamasının yapıldığını, bunun doğru olmadığını, tutuklamanın tümüyle 'yazdığı kitabın içeriğine' bağlı olduğunu' söyledi.

Bana göre bu duruşmada en önemli noktalardan biri Avrupa Parlamentosu'ndan parlamenterlerin ve Uluslararası Basın Enstitüsü IPI'ın üyelerinin sadece bu duruşma için sabahın erken saatlerinde Adliye'ye gelmeleri ve tercümanlar yardımıyla duruşmayı sonuna kadar büyük dikkatle izleyerek anında mesajlarını ülkelerine göndermeleriydi. Görüşlerini sorduğum AP ve IPI üyelerinin hepsi 'olayın detaylarını baştan beri dikkatle izlediklerini ve ortada açıkça basın özgürlüğü ihlali ve baskı olduğunu düşündüklerini' söylediler.

BASIN ÖZGÜRLÜĞÜ ÖDÜLÜ VE CEZAEVİ

IPI üyelerinin elinde; İngiltere'den Hindistan'a, Nijerya'dan Karayipler'e, Almanya'dan İspanya'ya, Norveç'ten Danimarka'ya kadar çok sayıda ünlü gazeteciden topladıkları imzalar ve onların 'IPI'dan Dünya Basın Özgürlüğü Ödülü alan 3'üncü gazeteci olan' Nedim Şener için yazdıklarını içeren bir dosya vardı. IPI'ın hedefi 10 bin imzaya ulaşmak imiş. Bu nedenle de ben Yalçın Küçük'ün söz alarak yaptığı konuşmada 'bu davada yalnız Nedim Şener ve Ahmet Şık yok, bizi de unutmayın' benzeri çıkışlarının haksız olduğuna inanıyorum.

Haksızlığa uğrayan çok kişi vardır şüphesiz, en azından yıllardır devam eden ve insanlara yıllarca cezaevinde 'mahkum gibi' duruşma bekletilen ve bugüne kadar tek bir somut delilin ortaya konmadığı, Müyesser Yıldız ve birçok tutukluda olduğu gibi 'telefonda şunu söylemişsin, ne demek istedin' benzeri sorularla yürütülen bir soruşturmada kesin vardır. Ama Nedim Şener ve Ahmet Şık'la ilgili açık ve net durumun, Şener'in 'IPI ödüllü bir gazeteci olması'nın bu davaya uluslar arası dikkatlerin yönelmesi açısından çok etkili olduğu da yadsınamaz.

21'İNCİ YÜZYILDA OLACAK ŞEY Mİ?

Diğer ülkelerden gazetecilerin bu 'düşünce ve ifade özgürlüğüne, basın özgürlüğüne, hukuka aykırı' tutuklamalar, uzun tutukluluk süreleri ve ortadaki haksızlıkla ilgili yazdıklarını, yabancıların 'Türkiye'de basın özgürlüğü ihlali' ile ilgili samimi endişelerini görünce insan kendi ülkesi için üzülüyor. Demokratik ve 'insan haklarına saygılı' olması gereken Türkiye, 2011 yılında bu durumda mı olmalıydı, Irak, Mısır, Suriye gibi ülkelerde görülen antidemokratik baskıların benzeri mi görülmeliydi? Türkiye Batılı gazetecilerin veya parlamenterlerin uyarılarına mı ihtiyaç duymalıydı?

IPI'ın dosyasını gerçekten bu davanın savcıları ve hakimleri başta olmak üzere, Batılı gazetecilerin duyarlılığını gösteremeyen gazetecilerin, bu tutuklamalardan sorumlu tutulan herkesin okuması iyi olur. Çoğu Nedim Şener'den 'Basın özgürlüğü kahramanı' diye söz ediyor, bazıları 'Bizim kahramanımız, onların mahkumu' başlığı atıyor. Bazıları geçen yıl Viyana'da ona 'IPI kahramanı ödülü verilirken orada bulunma onurunu yaşadığını' söylüyor.

DENİZ FENERİ HIZIYLA..

Böyle gazetecilerin ve uluslar arası başarı kazanmış bilim adamlarının, milletvekili seçilmiş insanların tutuklanması elbette dünyayı şaşırtacaktır. Duruşma sonunda tahliye talepleri yine reddedildi. 'Hakimin reddi istemine ait mahkeme kararı verildikten sonra durum değerlendirmesi yapılacağı' söylendi. Oysa 'reddi hakim talebi' ne zamandır tekrarlanıyor, aylardır tutuklu vaziyette duruşma bekletilen insanların bir aydan fazla süre daha bekletilmesi ayrı bir haksızlık değilse nedir?

O arada bu karar 'Deniz Feneri sanıklarının savcı değiştirilmesi talebi' kadar hızlı şekilde verilseydi, bugün belki özgürlüklerine kavuşmuş olacaklardı. Adeta özellikle 'uzatıldıkça uzatılmak' isteniyor gibi.. Oysa hukukçu Başbakan Yardımcısı Bülent Arınç 'Deniz Feneri davasında tüm sanıkların bir anda tahliye edilmesi' kararından sonra 'Eminim diğer davalardaki tutukluluklara da örnek olacaktır' demişti. Bilememiş demek ki!Moda başladı ya, duygu sömürüsüne, öne atılıp tribünlere oynamaya bayılırız, özür dileyen dileyene.. Son olarak, CHP Grup Başkanvekili Muharrem İnce 'yine ilginç olmaya çalışan' bir çıkışla özür dilemiş. 1937-38 yıllarında Meclis kararıyla yapılan bir 'isyan bastırma' olayı için bugün 'devlet adına' ama tek başına özür dileyen Başbakan ile CHP Genel Başkanı arasındaki 'özür' polemiğine kendisi balıklama dalmış ve 'Atatürk ile İsmet İnönü' den bir CHP milletvekili olarak '9 yıldır bunları yenip iktidar olamadıkları için' özür dilemiş.

'Hayatınızda benzer bir saçmalık duydunuz mu' diye soracağım ama son yıllarda 'duyulmadık-görülmedik saçmalık' kalmadığı için soramıyorum. Sanki referandum öncesinden başlayarak partilerini fokur fokur kaynatan, 'henüz kendi içinde bile istikrarı yakalayamamış parti' görüntüsüne sokarak ve yeni genel başkanlarını çalışamaz hale getirerek zarar veren kendileri değilmiş gibi özür diliyor. Bu 'tamamen özel heveslere bağlı' çıkışlarına bari koca Atatürk'ü alet etmeye kalkmasalar.

KAFADAN SUÇLAMALAR!

Ve tabii 9 yıldır iktidar olamayışlarında özür dilemesi gereken ilk kişi, yıllarca 'ikinci parti olmakla' yetinen, hiçbir değişim, yenilik getiremeyen, birçok önemli ismin ve de çok sayıda seçmeninin kaçmasına neden olan, kendisinin de pek yakın olduğu Deniz Baykal 'dır. Seçim öncesi İklim Bayraktar olayı gibi skandal olaylarla kendi partilerine oy kaybettirenler, hala da 'Bakarsın Erdoğan taktiğiyle yürürsem lider koltuğu bana kalır' diye her fırsatta öne atılanlar, 3-5 kişi toplanıp partilerine karşı harekete girişenlerdir. Bunlar için özür diliyorlarsa mümkündür tabii..

Tarihte ne yazdığı, arşivler filan önemli değil, bizde adet 'tarih konusunda bile kafana göre takıl'dır ya, ağzı olan konuşuyor, kendine göre tarih yazıyor. Mesela Necip Fazıl'ın kitabına takıyor ( ya da Seyit Rıza'nın torununun iki gün önce söylediklerini duymazdan geliyor) ama sosyolog, hukukçu ve devlet adamı olan Ahmet Cevdet Paşa 'nın '1865 yılında bile Dersim'in önemli sorun haline geldiğini, birçok yerden kaçan eşkiyanın Dersim'de konuşlanmayı seçtiğini ve ilçeyi kontrolden çıkardıklarını' anlatmış olduğuna hiç değinmiyorlar. Önemli olan papağan gibi aynı şeyleri tekrarlayıp durmakmış gibi.. Elbette araştırılıp ortaya çıkarılmalı ama hiç kimse bir başkasını kafadan suçlamamalı..

AVRUPA SÖYLÜYOR BİLE..

Tekrarlayalım, zira kafadan suçlarsanız birileri de sizi 'Ermeni İddiası' için kafadan suçlar, nitekim '2009 Kasım'ında Avrupa Parlamentosu'nda 'Dersim Soykırımı' toplantısı düzenlendiğini, bunun Ermeni Soykırımı'ndan ve Yahudi Soykırımı'ndan farkı olmadığının söylendiğini' dün Yılmaz Özdil yazmıştı. Tarihe bakmadan 'isyan yoktu' der çıkarsınız, onlar da tarihe bakmadan 'Türkiye durup dururken tek taraflı soykırım yaptı' der çıkarlar. 'İsyan yoktu, talep vardı' derseniz birileri de 'Terör yok, talep var' diyebilir. Bugüne kadar devletin suçlu olduğuna dair bir mahkeme kararı yokken tazminat ve toprak talebini de alırlar.

FÜZE KALKANI, ÇADIR DEPREM, TERÖR, SİLİVRİ VS.

İran yaptığı açıklamada 'Bize karşı herhangi bir yerden saldırı olursa ilk Türkiye'yi, Füze Kalkanı sistemini vurur, sonra diğer hedeflere yöneliriz' diyor. Füze Kalkanı'nın NATO'nun değil, ABD'nin isteğiyle ve 'İsrail'i koruma amacıyla' konduğunu (İsrail'e kızıyor muyuz, canımız pahasına koruyor muyuz), başta Türk halkı olmak üzere dünya kamuoyunun aldatıldığını söylüyor. Türkiye AB ülkelerinin istemediği Füze Kalkanı'nı topraklarına alırken TBMM bu konuyu (ve biyolojik tehlikeleri) tartıştı mı? Türk halkı için bu tür tehlikeler olduğunu ve önlemlerini açıkladı mı? Hayır.

Bakanlar 'Bir deprem daha olmasın, çünkü çadırımız yok' diyor, süper güç olduğu tekrarlanan Türkiye'ye bunun yakışmadığı tartışılıp çözüldü mü, Van'da çadırlarda bir çocuğun daha donarak ölmemesi için her tür önlem alındı mı, hayır. PKK kış geldiği için 'silah bırakmış gibi' yapıyor, terör konusu nasıl çözülecek (bedelli askerlik daha önemliymiş gibi günlerce konuşuldu, terör ise ancak 20-25 kurban verildiğinde) tartışılıyor mu, hayır. Silivri'de 4 yıldır tutuklu bekletilen insanlar için TBMM'de bir tartışma yapılıyor mu, hayır.

Eğer parlamenterler özür dileme yarışına gireceklerse bunlar için girsinler. Dersim konusunu da 'önce tarihçilere' bıraksınlar, çelişki olmasın!

***


Şiddetin her türüne karşı!

Türkiye'de 'kadına ve çocuğa karşı şiddet'in önlenmesi için artık daha etkili bir hareket ortaya çıktı, 25 Kasım 'Kadına Yönelik Şiddetle Mücadele Günü'nde gösterilen tepkilerde de bu görülüyor. Kadına yönelik ve aile içi şiddetin önlenmesine ilişkin Avrupa Konseyi Sözleşmesi'ne ilk imza atan ülkeler arasında 'parlamentosunda ilk onaylayan' ülke olmuşuz, bu da güzel ama.. Çok önemli 'ama'lar var, 20 yıllık mücadele (ve bu konuda yüzlerce yazı, TV programı) deneyimiyle bakınca. Bunları yarın yazacağım. Bugün, yine 'şiddet' olayı ama 'ağzı dili olmayan ve şiddete uğradığında derdini bile anlatamayan' sokak hayvanlarına karşı şiddetten söz edeceğim bir kez daha..

Kadına karşı şiddet konusu şimdi nihayet duyarlılık yarattı diye bu konuda ön saflara çıkanların hayvanlara karşı şiddeti önlemek için de öne çıkması gerektiğini söyleyeceğim. Şiddet, şiddettir çünkü ve çocuklara karşı saldırılarla 'onlar gibi çaresiz' yavru kedilere saldırı arasında bir fark yoktur. Aylardır bazı barınakları geziyor, aç ve sefil, tekmelerle ya da ilaçla uyutularak öldürülen hayvanlara çözüm üretmeye çalışıyorum. Son aylarda en çok Sarıyer Belediyesi'ne bağlı Kısırkaya Hayvan Rehabilitasyon Merkezi ve Maçka' da Şişli Belediyesi'ne ait Sanat Parkı ile ilgiliydim biliyorsunuz.

BÜTÜN KEDİLERİ YOK ETTİLER

Ama üç gün önce yaşadığım şoktan sonra Maçka Parkı'na sadece ara sıra gidip neler olduğuna bakacağım, dayanılır gibi değil zira. Geçen yıl ilk gittiğimde orada 70-80 civarında kedi vardı ve 'Kedi parkıdır aynı zamanda, gidin görün' diye bana öneren de Şişli Belediyesi Veterineri Gönül Koç'tu. Soğuk bir günde gittim, kediler ve köpekler soğukta, çoğu hastaydı. Olayı biliyorsunuz, duvarın üstüne yeşil renkte, neredeyse hiç dikkat çekmeyen uzun bir kedi evi yaptırdım.

Ama kolaycı, sorumsuz ve insafsız insanların 'yeni doğmuş, gözü açılmamış bebekleri bile' getirip atmaları nedeniyle hayvan sayısı biraz artınca arkadaki üç apartmanın (Çınarcık, Erenler, İkizler) sakinleri tarafından gönderilen kapıcılar hayvanları sopalarla vurarak kovaladı, üzerlerine çamaşır suyu sıkarak ve ilaçlarla bir kısmını öldürdüler. Sonra bu evleri yıktırarak hayvanları ortada bıraktılar.

HAYVAN DÜŞMANLARI BİLİNMELİ

Aynı olaylara Park Şamdan isimli restoranın da karıştığı görenler tarafından anlatıldı. O arada biliyorsunuz Başkan Mustafa Sarıgül 'Ayazağa'da büyük bir hayvan parkını acele açacağını' anlatmaktaydı, ben de olanca iyimserliğimle 'bu hayvanları ve onlar gibi olan diğerlerini oraya göndererek hiç değilse hasta ve bebek olanları kurtarabileceğimi' sanıyordum. Hiçbiri gerçekleşmedi, veteriner Gönül Koç ile Başkan Yardımcısı Vasken Bey'in ortak gayretleriyle hayvanlar ortadan kayboldu, benim gördüğüm kadarıyla o hayvanların ve daha sonra parka bırakılanların yüzde doksanı öldü. Nişantaşılılar 'hayvan düşmanı olanları bilsin' diye söylüyorum (ama elbette 'her daire öyledir' diyemem, yine de bunu başardılar); yukarıda ismi yazılı apartmanlar, parkın içinde açılan (ve olmaması gereken) kafe ile diğer restoran yüzünden..

Üç gün önce gittiğimde, son kalan 9-10 adet parmak kadar bebek ile tüm büyük kedilerin yok olduğunu, yuvalarının belediye tarafından dağıtıldığını görünce parkın ortasında o kadar ağladım ki, yaşanmış bu hikayeleri kitap haline getirmeyi düşünüyorum. Ergenekon soruşturması kapsamında yürütülen Oda TV davasının 3'üncü duruşması başladı. Ben geçen duruşmayı izlemiştim ama sanık avukatlarının iddialara gayet net açıklamalar getirmesine rağmen, sanıkların çoğu ve özellikle 'yazdıkları' nedeniyle tutuklanmış olduklarından başka bir neden görülmeyen gazeteciler 'tahliye' beklerken hiçbir gerekçe gösterilmeden 'tutukluluklarının devamına' karar verilmesi günlerce etkilenmeme, üzülmeme neden olmuştu.

Düşünün, yalnızca gazetecilik yapan ve mesleğinde son derece başarılı insanlar veya yalnızca kendi işini yapmış ama yazdığı kitapla siyasi olarak birilerinin tepkisini çekmiş insanlar var orada.. Sadece bir savcı hakkında dava açtığı için (o olayın arkasından) tutuklanmış isimler var. Asla karanlık işlere karışmayacakları 'genel bir kanı' olduğu gibi tertemiz ve kendinden emin yüz ifadelerinden okunuyor. Duruşmalara ümitle geliyorlar ki bu duruşmalar farklı yüzler görebilmeleri için tek fırsat- dinliyorlar, konuşmak istiyorlar izin verilmiyor ve sonunda duyulan tek cümle 'tutukluluklarının devamına karar verilmiştir'.

TÜRKİYE'DE VE BATI'DA..

Neden? Neden bu karar verilmiştir? Hangi kesin kanıtları gösteriyorsunuz bu kararın devamı için? O yok.. Ve bakın artık Türkiye kamuoyu araştırmalarında bu soruşturmanın haksız ve hukuksuz yürütüldüğüne dair kanaatin hızla yükseldiği ortaya çıkıyor. Ayrıca geçen duruşmaya biliyorsunuz Avrupa Parlamentosu'ndan milletvekilleri ve uluslar arası basın örgütü IPI'dan Batılı gazeteciler katılmıştı ve yaptıkları açıklamalar hepsinin 'siyasi eleştiri yapan gazetecilerin tutuklandığına' inandıklarını gösteriyordu.

Son yıllarda AB'den gelen raporlarda da aynı uyarı sürekli olarak yapılıyor. Ama öte yanda sanki tüm bu tepkiler ve sürecin 'inandırıcılığını yitirmiş olması' hiç umursanmıyor gibi eski tas eski hamam, insanlar demir parmaklıklar ardında aylar yıllar geçiyor.

YILBAŞINDA AİLELERİYLE OLMALILAR

Son duruşmada Ahmet Şık ile Yalçın Küçük arasında 'Çarşamba günü duruşma olup olmaması' ile ilgili tartışma çıkmış. Yalçın Küçük 'Biz Çarşamba günü duruşma istemiyoruz' deyince Ahmet Şık haklı olarak 'Kendi adına konuş, biz deme, biz hızlı yargılama istiyoruz' diye müdahale etmiş ve olay büyümüş. Hakim de 'mahkemeye yeni atandığını, başka davalara da bakıldığını' yani fazla hızlandırılamayacağını söylemiş ama tekrarlayayım, siz bir de orada özgürlük bekleyen gazetecilere, milletvekillerine ve sivil-asker diğer 'iddia mağdurları'na sorun o 'bir gün'ü, kimbilir onlara bir gün nasıl 'bir yıl gibi' geliyor.

Kimbilir nasıl 'yeni yıla herkes gibi, karar veren o hakimler gibi çocuklarıyla, aileleriyle girmeyi' ve üstelik maddi-manevi sıkıntılar içindeki ailelerinin başına bir an önce geçmeyi hayal ediyorlar..

PKK'LI TERÖRİST DEĞİL, ONLAR TERÖRİST

Bakın şimdi; eğer bu ülkede 'Habur süreci devam edecek' deniyorsa, Habur'dan gelen PKK'lılardan hangisinin kanlı eylemlere katıldığı belli olmuyor ve hepsi düğün dernekle karşılanıyorsa.. 'Nasılsa kaçmazlar' diye bırakılan Hizbullah üyeleri kayıplara karışıyor ve pek de üzerinde durulmuyorsa.. Bu ülkede 'dev bir uluslararası bağış yolsuzluğunda hakkında kesin kanıtlar olan ve dış mahkemelerde suçu sabit görülmüş isimler' yıllar sonra tutuklanıyor ve hemen bırakılıyorsa.. Tutuklanmasının üstünden yıllar geçtiği halde neden tutuklu olduğuyla ilgili 'kesin kanıtların' hala açıklanamadığı isimlerin tutukluluğunun devamına hukuk skandalı denir, başka adı yoktur bunun.

Hakimlerin 'Bir tek bu davaya bakmıyoruz ya' demesi filan da açıklama olamaz. Yılbaşına üç gün kaldı, suçunu bilmeyen insanların bir yeni yıla daha ailelerinden ayrı olarak 'soğuk hapishane hücrelerinde' girmeleri çok büyük haksızlıktır, yargı artık adil kararları vermek zorundadır!

*****


Diyanet müftülerine 'yılbaşı'nı öğretsin!

Bu tür saçma haberlere baktığımızda genellikle 'Boşver canım, görmezden geleyim, her abukluğu görmek zorunda değilim' duygusu geliyor insana.. Ama gerçekte maalesef bizim ülkemizde her saçmalık bir şekilde insanları (özellikle gençleri, çocukları) etkiliyor, beynine giriyor ve sonra bir bakıyorsunuz o abukluklara inananlar artıvermiş.

Tam da bu yıl Türkiye ABD'de turizm atağını gazetelere verdiği tam sayfa 'Akdenizli Noel Baba' ilanlarıyla yapmışken.. Diğer ülkelerin her tür uyanıklığını seyredip biz elimizdeki imkanları değerlendiremediğimiz yıllar sonunda nihayet Aziz Nicholas'ın Noel Baba olduğunu ve onun da 'Türkiye'de yaşamış olduğunu' kullanarak iş yaratacakken.. Keşan Müftüsü Süleyman Yeniçeri ortaya çıkıp açıklamış.

SAKIN GÜLMEYİN

Evet, evet gülmeyin, sanki herkes 'Noel Baba'nın gerçekten yaşadığına' inanıyormuş ve kendisi de 'yaşamadığını' ilk keşfeden kişiymiş gibi, bu çocuklara söylenen bir masal değil de Noel Baba gerçekten pencere ve bacalardan girermiş gibi 'Noel Baba diye biri yoktur. Aziz Nicholas diye biri vardır ama uyduruk bir kişidir. Noel Baba baca ve pencereden giriyor. Doğru dürüst biri olsa kapıdan girerdi' demiş.

O yetmemiş, 'yılbaşı kutlayanları' hadisten örnek vererek Hristiyan da yapıvermiş. 'Kim kime benzemeye çalışırsa onlardandır. Hristiyanlıktan gelen bir etkinliği kutlarsak onlara benzemeye çalışmış oluruz. Noel'i Hristiyan aleminden ithal etmişiz, bizim bayramımız değil' diye eklemiş.

BÖLÜYOR, KIŞKIRTIYOR, DİNDEN ÇIKARIYOR

Biri bu adamlara öğretmeli ve bu biri de öncelikle 'Diyanet İşleri Başkanlığı' olmalı, çünkü müftülerinin 'yanlış bilgilerle toplumu birbirine karşı kışkırtmaya' veya 'bölmeye' veya 'yeni yılı kutlayan Müslümanları Hristiyan ilan etmeye' hakkı yoktur.

Özellikle de en sonuncusu.. Müftüler insanların dini, inancı hakkında 'yılbaşı kutlamasına bakarak' karar veremez. Türkiye'de yılbaşı kutlaması yapılırken 'yeni yıla mutlu girmek' düşünülür, hepsi budur. Kutlanan 'Noel değil, yeni yılın gelişi'dir.

DİYANET HEMEN AÇIKLAMALI!

Diyanet İşleri 'Keşan Müftüsü ve benzeri anlayıştakilerin yanlış yaptığını' açıklamak zorundadır, bu olaylarda da konuşmayacaklarsa ne için oradalar acaba?Sadece birkaç yazısına ve konuşmasına bakmak bile onun 'darbe amacıyla kurulmuş bir örgütle bağlantısı olduğuna dair' kesin bir kanıt gösterilmeden, hakkında bir mahkumiyet kararı olmadan yıllarca mahkum gibi cezaevinde tutulan insanlar hakkında nasıl canla başla 'suçludurlar, içerde tutulmaları da yasaldır' çabası içinde olduğunu anlamaya yetiyor. Ve bu vicdan (!), bu insaf (!) doğrusu insan olanı hayrete düşürüyor. Çoğu kez döktüğü incilere bakınca da 'vay be, savcıdan, hakimden iyi biliyor olup biteni, hani bunlar suç işlerken yanlarında olsa ancak bu kadar emin olabilirdi' filan diyorsunuz.

Kimse de yüzüne karşı bir şey söyleyemiyor çünkü anında söyleyeni de 'madem ki bana bunu dedin, o zaman sen de Ergenekoncusun' diye etiketleyebilir. Bunu yaparken 'yahu ben 12 Eylül darbesini öve öve göklere çıkarmış kişiyim, şimdi daha yargı kararını vermeden bu kadar emin şekilde meslektaşlarımı ve cezaevine konulan birçok kişiyi 'darbeci' diye damgalamam ayıptır, bana yakışmaz' filan da demez. Demiyor.. (Kısa süre önce yılların usta bir habercisi, onun kitabını tartışmak üzere beni kendisiyle birlikte TV programına davet etti. Böyle birinin kitabını okumayacağımı, karşısında da asla ekrana çıkmayacağımı söyledim. Kendini hakim-savcı sanarak meslektaşlarına bile saldıran, hatta hedef gösteren şahıslarla tartışmayı bile kabul etmiyorum.)

Nazlı Hanım son olarak 'Ergenekon davasının 3 yıldır sürdüğünü, bunun çok uzun bir süre olmadığını, 3 yıla kadar da sonuçlanacağını' söylemiş. Buyrun, yine 'yargıdan önce' süreyi biliverdi, hakimler 'elimizde onbinlerce sayfalık dosyalar var, nasıl bitecek' derken, o 3 yılda bitirdi ne güzel değil mi? Nereden geliyor bu kesin bilgiler acaba, kaynağı kim?

AİHM 'BİTMİŞ DAVA' İÇİN KARAR VERİR

Ve ayrıca.. Ergenekon davası başlayalı '4 yıla yakın' zaman oldu, 3 yıl değil.. Ama 3 yıl bile olsa, insanların, örneğin 'kitap yazdığı' için tutuklanan meslektaşlarının ve diğerlerinin hayatından, özgürlüğünden, ailesi-çocuğu-torunları ile geçecek zamandan çalınan 3 yıla hangi vicdanlı kişi 'kısa süre' diyebilir? O insanlar arasında bu ülkenin sevilen yazarları, bilim adamları da var, toplumu da onlardan mahrum ederek cezalandıran, o süreçte kendilerini de işlerinden, mesleklerinden eden bir esarette 3 yıl nasıl olur da 'kısa süre' olabilir?

Nazlı Ilıcak, Türkiye'de olduğu gibi AB ülkelerinde de bu 'uzun tutukluluklara' karşı çıkan hukukçu ve siyasetçilerin (iktidar partisinden olanlar dahil) çokluğunu, bu konudaki AB raporlarını bilmesine rağmen 3 yıla 'kısa' derken AİHM'nin Tuncay Özkan'la ilgili kararına dayanıyor ve bunu tüm tutuklulara yayıyor. Oysa AİHM 'uzun tutukluluk'la ilgili kesin bir karar vermiş değil, zira bu mahkeme ancak 'bitmiş davalar' için karar veriyor. Dava süreci devam ettiğine göre 'uzun tutukluluk' dosyaları da AİHM'ye gitmeye devam edecek ve yeni 'ara kararlar' çıkacaktır ki AİHM'nin bugüne kadar Türk yargısıyla ilgili çok sayıda 'adil yargılamayı ihlal' kararı olduğu da ortadadır.

TÜRKİYE'DE TERSİNE DÖNDÜ AMA..

Eğer AİHM gibi uluslararası bir mahkeme 'bitmemiş bir dava ve henüz herhangi bir suç işlediği belirlenmemiş insanlar'ın tutukluluk süresi konusunda (hele de olaylar çorba halindeyken) kesin bir onay, kesin bir karar verirse 'masumiyet karinesi'ne aykırı hareket etmiş olur, bunu da yapmaz, yapamaz. Masumiyet karinesine göre kişiler 'suçlu oldukları kesinleşene kadar suçsuz' kabul ediliyor, oysa Türkiye'de artık bu ortadan kaldırıldı, tam tersine başta Nazlı Hanım olmak üzere birçokları cezaevine gönderilen insanları yıllardır 'kesin suçlu' gibi empoze ediyor, peki ya sonunda suçsuz çıkarlarsa?

Ya suçsuz olmalarına rağmen, davalar beraatla sonuçlansa da mahkemeler 'hesabı verilemeyecek' bu özgürlük gaspetme durumunu kurtarma amacıyla bir neden bularak onlara 'en az üç yıl havadan hapis' cezası yazarsa? Bunlar Türkiye'de olmamış ve olmayacak şeyler değil..

Bütün bunlar ortadayken Ilıcak Hanım şimdiden olanca gayretiyle AİHM kararına destek çıkıyor ve 'uzun tutukluluğun mahzuru yok' mesajı veriyor.

KENDİ ÖZGÜRLÜĞÜ ALINSAYDI?

Başbakan Erdoğan'ın 'birkaç aylık' tutukluluğunun yarattığı mağduriyetin siyaseti ve ülkeyi nasıl etkilediğini, kendisi dahil çok kişi tarafından yıllarca gündemde tutulduğunu unutuvererek.. Bir an dursun ve kendisinin özgürlüğünün '3 yılcık için' elinden alındığını, gazeteci Müyesser Yıldız'ın evladından, eşinden, kızını düşündükçe ağlayan Alzheimer hastası annesinden koparılması gibi ailesinden-işinden-dostlarından o sürede ayrı kaldığını düşünsün, aynı sözleri söyleyebilir miydi acaba? İnsaf, vicdan denen şeyler önemlidir, gazeteci dilini-kalemini dikkatli oynatmalıdır, bu her gittiği yerden düşmanlık saçan medyacı örnekleri insana bulantı veriyor artık!

*****


MİT olayında unuttuğum nokta!

Dün MİT Müsteşarı ve diğer görevlileriyle ilgili soruşturma ve bunu önlemek için çıkarılan yasadan söz ederken 'yargı ve Hükümet' arasında bu konudaki çekişmeyi inandırıcı bulmadığımı belirtmiştim. Bana göre bu olayın 'çıkarılmak istenen yasa' için gerekli ortamı hazırlamakta kullanılıyor gibi göründüğünü, aynı zamanda BDP ve PKK'ya 'açılım süreci başladıktan sonra' verilen sözlerin, buna karşılık seçim sonrasına kadar 'terör açılımla birlikte bitmiş' görüntüsü veren 'PKK'nın eylemsizlik kararı'nın sonunda bu noktaya gelindiğini anlatmaya çalıştım.

KEYFE BAĞLI YASALAR

Seçim bitene kadar 'terörün kesilmesi' önemliydi ama seçimden sonra ve özellikle 'yeni anayasa'da artık PKK ile görüşmeler, o görüşmelerde öne sürülen talepler bir sonuca ulaşmalıydı, MİT'in başı derde girince o sürecin uzamasına makul bir nede ortaya çıkmış oldu.. Bunlar benim kendi görüşüm, olayların bana verdiği duygu.. Ama yazarken aslında yine aklıma gelmiş olan bir başka noktayı unuttuğumu dün gördüğüm bir haberle fark ettim.

Özel Yetkili Mahkemeler'le ilgili tepkiler, bu mahkemelerin keyfi hareket etmesiyle ilgili şikayetler o kadar artmıştı ki bunların kaldırılması da 'MİT sorunu' gibi 'Hükümetin kararlarını bile yargılıyorlar' anlamı çıkan bir olayla gündeme gelebilirdi. Sonuçta kaldırma kararı kesinleşir mi bilemeyiz ama AKP'nin etkili bir ismi Yeni Şafak yazarı Abdülkadir Selvi'ye; 'Terörle mücadele sürecinde bu mahkemelere ihtiyaç olduğunu düşündük ama bunu bizimle hesaplaşmaya çevirirlerse 1 maddelik yasa ile kaldırırız' demiş.

Yasaları indirmek kaldırmak ne kadar kolaylaştı (muhalefet yasa oylanırken neredeydi diye soruldu ama işte yasa için sadece 'iktidarın istemesinin yeterli olduğu' da ifadeden belli) o bir tarafa, görüldüğü gibi MİT olayı birçok konuda gereken ortamları sağlamış oldu. Ve ayrıca Hükümet kararlarına dahi kafa tutan yargının, iddiaların aksine 'hala bağımsız olduğu' imajı bile verdi.

Burada bir taşla birçok kuş meselesi yok mu sizce de? Hiçbir şey göründüğü gibi değil ya da bana artık her şey kurgu gibi geliyor, bilemem. Ama nedense milletçe 'saf' yerine konduğumuz duygusu bir türlü gitmiyor.
Ermeni soykırım iddiası ile ilgili 'İnkar Yasası' Fransa Senatosunda oylandı.. Yasa oylanmadan önce onbinlerce Türk, Paris'te yürüyerek büyük tepki gösterdi. Hükümetimiz her türlü tepki ve tehdidi eksiksiz yaptı, gazetelerimiz 'Utan Fransa.. Demokrasiyi katlettin' manşetleri attı, Başbakan Erdoğan 'Sarkozy bir daha seçilirse Fransa'ya gitmeyeceğini' de söyledi ama bunların hiçbiri sonucu etkilemedi, etkilemeyecek.

Fransa 'soykırım yoktur' diyene hapis ve para cezası verilecek bu yasayla elbette 'ifade özgürlüğü'ne ağır darbe vurdu, elbette 'demokrasiyi katletti' ama bizim de artık milletçe öğrendiğimiz kadarıyla 'demokrasi' denen şey zaten bir şekilde 'katledilmek üzere' icat edilmiş. Çıkarlar uğruna katledilebiliyor ve 'çıkarı olan'lar için de bu sorun olarak görülmüyor.

BİZ DE SORUMLUYUZ

Öte yanda ben en az 15 yıldır Ermeni iddiası ile ilgili sayısız yazı yazmış ve bu nedenle örneğin tarihçi Halil Berktay tarafından hakkında dava açılmış (kaybetmiştir davayı) biri olarak bizim de bu sonuçta en az Fransa kadar sorumluluğumuz olduğuna inanıyorum. Onlar 'demokrasiye ülke olarak ihanetleri' nedeniyle, biz ise vurdumduymazlığımız, boşvermişliğimiz, 'yumurta kapıya gelmeden' asla harekete geçmememiz nedeniyle..

ONLARI UNUTMAYALIM

Kendi yazar ve akademisyenlerimizin ABD medyası ve üniversitelerinden başlayıp, AB ülkelerinde yıllar boyu Ermeni lobileri desteğiyle devam ettikleri 'Türkiye soykırım yapmıştır, tarihiyle yüzleşsin' makalelerini, konferanslarını, ABD'de yaptıkları ve 'soykırım yoktur' diyen Türk tarihçilere hakaret ettikleri programları unutmayalım tabii. Bu arkadaşlar arasında bu iddiaları tarihten hiç araştırmamış olup da 'ABD'ye gidip de Ermeni teyzelerden hikayelerini dinleyince' birden bire soykırım uzmanı kesilen yazarlar da vardı, konferanslarda 'Ben bu konuda bir şey bilmiyorum' diye söze başlayıp 'Türkiye mutlaka soykırım yapmıştır' diyen de..

Veya çok ünlü yazar gibi dünyaya 'Türkler 1.5 milyon Ermeni'yi öldürmüştür' deyip, 'açıkla bakalım hangi belgeye göre söyledin' sorusu sorulunca 'Ben şu kişiden duydum, o da bu kişiden duymuş' cevabını utanmadan verebilen de..

KAÇ KEZ 'KAÇAZNUNİ' DEDİK?

Sadece ülke ülke dolaşıp Ermeni diasporasıyla kol kola kendi ülkesi aleyhine çalışanlar değil tabii başka şeyler de var.. Türk Tarih Kurumu Yusuf Halaçoğlu'nun başkanlığı döneminde Ermeni tarihçileri ve dünya tarihçilerini belgeleri birlikte incelemek üzere Türkiye'ye davet etti. Tek bir tarihçi gelmedi, bunu dünyaya duyurduk mu, hayır..

Ermenistan'ın ilk Başbakanı Johannes Kaçaznuni'nin 'Türkler suçlu değil, bütün olaylar bizim yüzümüzden çıktı, diğer ülkelerin yalanlarına kandık, onları arkadan vurduk. Buna rağmen bize çok alicenap davrandılar, tehcire mecbur kaldılar' şeklindeki açıklaması elimizdeki en önemli kozdu. Yıllar içinde defalarca hatırlatmamıza, 'şu kitapçığı ülke parlamentolarına dağıtın' dememize rağmen (yazılarımıza baksınlar kaç kez 'ihmalcilik yapıyorsunuz, çabuk olun, son dakikada olmaz bu işler' demişiz ve kimsenin umurunda bile olmamış) bu hükümet de, öncekiler de günlük siyasetle uğraşmayı bırakıp herhangi bir ilgi gösterdiler mi, hayır.. Bunun yerine 'siz kendi tarihinize bakın' teranesini tekrarlayıp durduk, işe yaramadı.

MALTA MAHKEMESİ, TEK KARAR!

İkinci en önemli koz; İngilizler'in 18 Ocak 1919'da Malta Adası 'nda, İngiliz Kraliyet Başsavcısı ile Britanya Yüksek Komiseri'nin de bulunduğu bir mahkeme kurarak 120 Türk'ü 'Ermenilere soykırım yapma' suçlamasıyla yargılaması ve sonunda ABD'ye de sormalarına rağmen 'Ermenilere toplu kıyım yapıldığı konusunda delil bulamayarak' hepsine beraat kararı vermesiydi. Ki bu iddia ile ilgili tek 'uluslar arası mahkeme kararı' budur ve çok üzgünüm ama Türkiye bunu bile dünyaya hatırlatmakta aciz kalmıştır.

Bundan sonra da zahmet edeceğimizi pek sanmıyorum ben, herşey olup bittikten sonra mağdur rolü, öfkeli tehditler her zaman daha kolay geliyor bize!

*****


Demirtaş yanılıyor!

BDP Eşbaşkanı Selahattin Demirtaş 'Türkiye'de Ermenilerin yaşadığı trajediyi korkusuz şekilde tartışabiliyor muyuz' diye sormuş, daha doğrusu 'tartışamadığımızı' iddia etmiş. Yanılıyor, en az son on beş yıldır gazete ve TV'lerde, üniversiteler ve her yerde yapılan açık oturumlarda sık sık tartışıldı. Ama son birkaç yıl 'terör, Ergenekon' gibi konulardan ona fırsat kalmadı ve zaten ilgilenen pek az kişi vardı. Demirtaş'ın da Fransa'nın kararından önce değindiğini hiç hatırlamıyorum.

Bu 'Türkiye tartışmıyor, biz bugüne kadar tehcir ve 1915 olaylarıyla ilgili hiç bilgilendirilmedik' benzeri şikayetler yukarda söz ettiğim akademisyen ve yazarlar tarafından da Batı ülkelerine hep söylendi. Oysa; 'tarih kitaplarında detaylı bilgi verilmediği' doğrudur ama tartışılmadığı doğru değildir. Kafadan suçlama da yapmayalım kendimize lütfen!

*****


Ayşe Paşalı davası, nihayet!

Yargıtay nihayet sonunda Ayşe Paşalı cinayeti davasında kararı verdi ve 3 çocuk annesi kadıncağıza yıllarca şiddet uyguladıktan sonra onu öldüren eski kocaya 'ömür boyu hapis' cezası oybirliğiyle onandı. Bu karar 'kesinlikle değişmeyecek, affa uğramayacak şekilde' uygulanmalı..

Bildiğim kadarıyla bunun için 'ağırlaştırılmış müebbet' kararı verilmesi gerekiyor, neden bu yapılmadı acaba? Umalım da sonunda yine bir afla filan indirime uğramasın!

SAĞLAM RAPORU!!

Diğer tarafta 'İzmir'de karakolda iki polis tarafından feci şekilde dövülen kadın'la ilgili haber dehşet verici.. 'Dayak' çok hafif kalır, iki polisin tekme tokat saldırısı, işkencesi sonunda kadının yüzünün ne hale geldiğinin fotoğrafları yayınlandı, herkes bunu ve internetteki korkunç saldırıyı izledi. Ama meğer yine de 'kadın sağlam'mış!!

İki gün önce Mehmet Y. Yılmaz 'dayak yiyen kadına SAĞLAM RAPORU verildiğini ve bu raporu veren doktor hakkında da hiçbir işlem yapılmadığını' yazmış, 'bugün yarın diğer tüm suçluların da yakayı kurtardığını görürüz' demişti. Buna hiç şüphe yok, öyle olacağı zaten savcının 'dayak yiyen kadını suçlu çıkarıp, polislerin hapissiz kurtulmasını sağlayan dava istemi'nden belliydi. Ve bu olaylarda verilen bu kararlar aynı zamanda bundan sonra benzer durumlarda suçlulara cesaret de verecek.

Yine aynı noktaya geliyoruz; Kadın Bakanlığı ve STK 'lar bu haksızlıklara sessiz kaldıkça hiçbir şey de-ğiş-me-yecek ! Sussunlar bakalım!Şu an için görünürdeki en önemli tartışma '4+4+4' formülüyle 4'er yıllık 'kesintili' bölümlere ayrılmak istenen eğitim zorunlu eğitim konusudur, daha ötesi yok.. Anayasa değişikliği kadar hayati , 'her ailenin, yetişecek her gencin' geleceğini ilgilendiren bir konuda ne vatandaşın, ne sivil toplum kuruluşlarının, ne Meclis'teki muhalefet partilerinin görüşü alınmadan yapılmış bir yasa teklifi var ortada.. 8 yıllık kesintisiz eğitimi ortadan kaldıracak, çocukları ilk 4 yıldan sonra 'mesleki eğitim' adı altında okuldan koparacak, ayrıca 'eğitime başlama yaşını 6'dan 5'e çekecek' bir yasa isteniyor.

Haydi bu yasa düşünülürken ve teklif damdan düşer gibi verilmeden önce 'eğitimciler dahil' kimsenin görüşü alınmadı, zaten aslında böylesine önemli bir konuda uzun uzadıya tartışılarak, uzlaşılarak 'teklif' yerine bir 'tasarı' hazırlanmalıydı, bu yapılmadı ama teklif de mi hiç konuşulmayacak yani? Bundan sonra Türkiye'de en önemli yasalar bu yöntemle mi yapılacak, bu mudur anlatılmak ve kabul ettirilmek istenen?

PARTİ OLMASI GEREKMEZ!

TÜSİAD görüş bildirdiği için günlerdir tabir yerindeyse 'zılgıt' yiyor.. Son olarak AKP Genel Başkan Yardımcısı Ömer Çelik aldı sazı eline ve 'Geçmişte elinde silah olanlar hükümetlere baskı yapmaya kalkıyordu, bugün cebinde para olanlar yapıyor. TÜSİAD'a şunu söylüyoruz; sivil toplum örgütüysen onun gibi davran, siyasi partiysen partinin adını koy çık karşımıza.. Ayrıca, TÜSİAD 28 Şubat sürecinde ne yaptı' dedi (konuşması da 'TÜSİAD'a meydan okudu' başlıklarıyla verildi).. Başbakan 'ın söylediklerini çok hatırlatıyor ama biz bu 'partiysen adını koy, çık karşımıza' sözlerini şüphesiz daha önce duyduk, yine bir eleştiri sırasında başkalarına, belki yine TÜSİAD'a söylendi aynısı..

Bu durumda Ömer Çelik 'in şu soruyu cevaplaması gerekir; TÜSİAD bu tepkiyi, meydan okumaları hak edecek ne yaptı? 'Sivil toplum örgütü' olduğunu söylediğinde nasıl hareket etmesi isteniyor? Bir sivil toplum örgütü 'ülkenin geleceği konusunda atılan en önemli adımlar'da konuşmayacak, toplum adına öncülük edip katkıda bulunmayacaksa adı neden 'sivil toplum kuruluşu' olsun? Demokratik ve çoğulcu yönetimlerde bir kuruluş görüş açıkladığında hükümetlerin ona 'partiysen çık karşımıza' demesinin dünya üzerinde bir başka örneği, tek bir kez bile görülmüş müdür? 28 Şubat açıklamasını kaç kez tekrarlamalılar?

KIRPIK EĞİTİM VE ÇELİŞKİLER!

Tekrarlayayım, TÜSİAD 'kesintisiz' eğitimi 'kesintili'ye, hem de kırpık kırpık bir kesintiye dönüştürecek yasayı eleştiride yalnız değildi, onlarca sivil toplum kuruluşu aynı anda basın bildirileriyle, eğitimciler açılamalarıyla tepkilerini gösterdiler, Batı ülkelerinde 'kesintisiz eğitim'in nasıl olduğu örnekleri de ortaya kondu..Yani, her konuda olduğu gibi bu konudaki eleştirileri bile getirip 'ideoloji'ye filan bağlamak, işin kolayına, popülizme kaçmaktan başka bir şey değildir.

Dün 'Özel Okullar Birliği Başkanı Cem Gülan'ın 'Bu teklifin geri çekilmesi gerekir. Yasa çıkarsa okulların kapasitesinin çok üstünde öğrenci okula başlayacağı gibi, başlama yaşının 1 yıl öne çekilmesinin altından ne özel okullar, ne devlet kalkabilir, facia olur' dediği açıklaması nı da duyduk. Sadece bu açıklama bile 'eğitimcilerin görüşü alınmadan böylesine önemli bir adımın atılamayacağını' göstermiyor mu? 'Zenginler hükümetlere baskı yapıyor' derken, 'hükümetlerin tek başına millete baskı yapması, tek başıma canımın istediğini yaparım demesi' çelişkinin ta kendisi değil midir?

Mesela 'seçkin' veya 'zengin' bu ülkenin vatandaşı sayılmaz mı, onlar 'doğru'ları açıkladığında kulak verilmeyecek mi, milli irade dediğiniz şey sadece yoksullar veya orta sınıf mıdır? Hükümet üyelerinin çoğu da 'zenginler' sınıfında değil mi artık?

ANAYASA İÇİN GÖRÜŞ İSTEMEK..

Bir büyük çelişki de 'yeni anayasa' hazırlığı sürecinde var. Anayasalar vatandaşların hayatının her alanını, demokratik, sosyal ve hukuki hakların sınırlarını belirleyen yasalardır ve bu süreçte başta ülke ekonomisine büyük katkı sağlayan TÜSİAD olmak üzere 'sivil toplum kuruluşlarından görüş, katılım' istendi. Bütün demokratik ülkelerde de bu yapılmaktadır, aksi düşünülemez.

O zaman, 'anayasa için görüş isteniyor da, anayasa kadar önemli bir yasa için neden bu tepki gösteriliyor' sorusu ve çelişkisi çıkıyor ortaya.. Bundan daha akıl dışı bir çelişkiyi yaratmak da anlamsızdır değil mi?

HER KÖŞEDEN 'BASKI' TEPKİLERİ!

Yazıya 'Türkiye'deki en önemli tartışma' diye başlayarak 'eğitim' konusuna geçmiştim ama şu anda Türkiye'de aynı derecede önemli bir başka tartışma sürüyor; 'siyasi baskıların artık gizlenemeyecek kadar artması'na dair tartışma. Medyanın ilk günden bu yana 'iktidara yakın' duran, sanki basının görevi iktidarların her eylemini pohpohlamak mış gibi bunu yapan ve yaptığını da 'size her zaman destek verdik' diye açıkça söyleyen kesimi de artık 'siyasi baskılar'ı, aba altından sopa göstermeleri, 'her eleştirenin bir şekilde zarara uğratılması'nı açıkça söylüyor.

Medyanın her kesiminden yükselen tepkilerin yanında sanatçılar da giderek artan bir şekilde baskıyı dile getirmeye başladı.. Özgür medyası ve özgür sanatçıları olmayan bir ülke 'özgür ve demokratik' olduğunu hiç iddia edemez. İş adamından sivil toplum kuruluşuna kadar herkes baskı hissediyorsa yine edemez.. Bu tepkilere kulak verme zamanı çoktan gelmiş de geçiyor demektir.

Bu arada, yıllardır bu gidişe çanak tuttuktan sonra medyanın geldiği hale bakıp bakıp 'medya da toparlanmalı, iktidar baskısına girdi' diyenlerin güldürdüğünü de söylemeden geçemeyeceğim.

*****


Pozantı Cezaevi'nde olanlar!

Tecavüz olaylarıyla gündeme gelen Pozantı Çocuk Cezaevi'nin kapatılıp çocukların Ankara'ya nakledilmesine karar verilmiş. Ve bu olayın arkasından yeni açılacak çocuk cezaevlerindeki 'mükemmel şartlar'dan söz ediliyor.

Yine bir 'ortaçağ' olayı söz konusu olan.. Pozantı'da çocuk hükümlülere sadece koğuş arkadaşları tarafından değil, görevliler tarafından da tecavüz edildiğini, şikayetlere rağmen buna göz yumulduğunu, hatta 'bunlar terörist' denerek teşvik edildiğini oradan çıkan çocuklar açıkladılar.. Tecavüze uğrayan bir çocuk açıkça anlattı da..Bu durumda Adalet Bakanı Sadullah Ergin'in 'Şartların iyi olmadığını gizlemedik' demesi yeterli olabilir mi? Çocuk mahkumları taşıyıp, cezaevini kapatmak yeterli olabilir mi?

Bu çocukların şikayetleri zamanında neden değerlendirilmedi, çocuk cezaevleri neden yeterince denetlenmedi, suçlular neden en ağır şekilde cezalandırılıp geriye kalanların güvenliği sağlanmadı? Bütün bu dehşet haberlerini duymaktan herkesin psikolojisi bozuldu, bakanlıkların görevi nedir Allah aşkına? 'Asıl bu Emniyet Müdürü sorgulanmalı' da olabilirdi yazının başlığı.. Yani Türkiye kadar çok 'saçmalayan insan'ın bulunduğu bir başka ülke yeryüzünde mevcut mudur, hiç sanmıyorum. Hem saçmalıyorlar, hem de bu saçmalıklarını başka insanlara aktarmak için kitap, köşe filan yazarak topluma zarar veriyorlar.

Bu da tartışılması gereken ayrı bir konu aslında, kalem tutmayı bilen herkesin kitap veya yazı yazması şart mıdır, bu iş o kadar mı kolaydır, hiç mi 'birikim, üslup, zeka, yetenek vs' gerektirmez ki bu kadar çok yazı ve kitap yazılıyor? Bir emniyet müdürü eğer çok meraklıysa yazmaya, ancak anılarını anlatabilir, gördüklerinden sonuç çıkarmaya çalışabilir, psikolog-sosyolog kesilemez değil mi? Hayır efendim bu adamlar, kadınlar sosyolog da kesilirler, evlilik uzmanı da..

Arada bir 'evlilik uzmanı' kesilenleri de duyuyoruz ya, fikri kendine yetmeyecek, hiçbir uzmanlığı olmayan kişiler abuk subuk maddelerle çıkıyorlar ortaya, al başına belayı.. Bu da aynen öyle..

ANLADIK İFADE ÖZGÜRLÜĞÜ OLMALI DA..

Emekli bir emniyet müdürü, Dr. Hasan Yağar (Atatürk Tarihi doktoru imiş, 'toplum bilimci' gözüyle kadın cinayeti analizi yapıyor) Çağın Polisi dergisine yazdığı makalede:

-Büyük şehirlerde gelenek ve göreneklere, dini ve ahlaki kabullere uymayan hareketlerin olduğunu...

-Bunların şehirlere gelen insanları abandone ettiğini...

-Bu kişilerin boşandığı kadını bile 'muhtemelen yadırgadığı bazı tutum ve davranışlar nedeniyle', sırf çocuklarının annesi olduğu için katledebildiğini...

-Batı'da birileri 'Hans eşiniz ne güzel, onu öpebilir miyim' dediğinde Hans'ın eşini öptürdüğü gibi o kişiye ikram da edebildiğini... Bizde birebir böyle olmasa da büyük kentlerde geleneklere uyulmadığını...

- Kadın cinayetlerinin günahının sadece erkeğe yüklenemeyeceğini, insan kaynaklı bu olayların haklılık derecesi farklı iki aktörünün olduğunu... Erkeklerin durup dururken cinayet işlemeyeceğini.. Dil ve hareketlerle ağır tahrik karşısında cinayet işlendiğini...

Daha fazlasına gerek yok zaten bu kadarı yeterince mide bulandırıcı.

BÜYÜK ŞEHİR DÜŞSÜN BAŞINIZA!

Bu ne ya, adama bakın, büyük şehirde yaşayanlarda gelenek, görenek, dini ve ahlaki kural yok, ne anlayışsa bu takmışlar büyük şehirlere..

Cinayetler de sanki hiç 'evli veya çocuklu olmayan kadınlar'a karşı işlenmedi, hepsi karılarını 'dil ve hareketle tahrik' sonucu öldürdüler. Koca (veya sevgili-nişanlı) dehşetinden korktuğu için sokakta annesiyle, kardeşiyle yürüyen kadınlar kurbanlık koyun gibi boğazlanmadı, 'töre cinayeti' diye diye yüzlerce çocuk yaşta kız aile fertlerine öldürtülmedi, hatta o aile fertlerinden birinin tecavüzüne uğradığında bile 'anlaşılmasın diye' kızlar öldürülmedi, kendisini taciz eden adamdan kaçmak için Türkiye'nin öbür köşesine gidip saklanan genç öğretmeni o cani yine de bulup öldürmedi..

Koca dayağından, işkencesinden kaçıp sığınma evlerinde gizlenen kadınları bile o katil kocalar bulmadı... Bunların hiçbiri olmadı mı? Bu emniyet müdürü hiçbirini duymadı mı acaba? Hangi ülkede, hangi işle meşguldü ki?

Bakın, ifade özgürlüğü olmazsa o yönetim şekline 'demokrasi' denemez, tamam doğru... Ama böyle bir haber, hem de önemli bir gazetenin manşetinde çıkarsa buna da önce sosyologlar, sonra basın ve sivil toplum kuruluşları tepki göstermelidir. Hiç değilse 'cinayete teşvik' anlamında yazılar yazılmasın, yeter artık!

(NOT: Haber Milliyet'te manşetten verilmişti, hem Milliyet'i hem de haberi yapan Burcu Karakaş'ı kutluyorum.)

*****


Polis dayağı yiyen kadın yine suçlu!

Fevziye Cengiz isimli kadın vatandaşın İzmir'de iki polisten yediği dayağın görüntüleri

VATAN sitesinde yayınlandı, tüm Türkiye izledi. Sonra Savcı'nın 'dayak atan polisleri' hapis cezasız bırakacak ama 'dayak yiyen kadını' 6.5 yıl hapse mahkum edecek dava istemi duyuldu.. Doğal olarak tepkiler ayyuka çıkınca İzmir Başsavcılığı polislere yeniden dava açtı.

Şimdi istenen ceza '5 yıl, 9 ay'a çıkarılmış.. Ama mağdur kadına istenen ceza hala 6.5 yıla kadar hapis.. Nedeni neymiş; 'memurları itmiş ve tırmalamış'..

Ağzı burnu kan içinde kalana kadar, yerlerde tekme ve yumruklarla dövülen, hakaretlerle itilip kakılarak karakola götürülen kadın 'polisleri tırmaladığı için' hapis cezası isteniyor. Bu savcıların hiç mi karısı-kızı yoktur acaba?

Vallahi söyleyeyim; eğer o acımasız, Allah korkusuz polisler kadar güçlü olsa aynı durumda her kadın onların da ağzını burnunu kırar, ağzına geleni de söylerdi.. Pardon, 'ama olur mu, o da şiddet, yargıya bırakmalı' mı dediniz? Yargıya bırakınca ne olduğu görülüyor işte, adalet olmayan ülkede herkes kendi adaletini yaratmaz mı ? Tırmık da neymiş, bırakın insanı, bir kediye işkence yapın bakalım ne cevap veriyor?

Çocuklara toplu tecavüz edenlerin, çocuk tecavüzcüsü ihtiyarların serbest bırakıldığı ülkede 'işkence yapanları tırmaladı' diye 6.5 yıl hapis trajikomedi değilse, hukuk cinayeti değilse nedir yahu!
Başbakan Erdoğan, TV programında Mehmet Ali Birand'la konuşurken 28 Şubat sorusuna verdiği cevapta yine 'medyanın rolü'nden söz etmiş.

'Sorumlusu tabii aynı zamanda o dönemin parlamentosunu oluşturan 'diğer siyasi partiler'.. Çünkü bu tür olaylara eğer sivil irade, STK'lar karşı duruş sergilemiş olsaydılar.. Mesela medya dünyamızda acaba kaç kişi duruş sergileyebildi, kaçı selam durdu' demiş. Öncelikle tarihimizdeki olayları tüm detaylarıyla konuşmakta yarar var ki akıllarda yanlış bilgi kalmasın.

HÜKÜMET KABUL ETMİŞ

Mesela 28 Şubat öncesi gelişmeler, sayıları artan radikal dinci gruplar, Hükümet üyelerinin anayasa aykırı olduğu görülen konuşmaları Milli Güvenlik Kurulu'nda birçok kez tartışılmış. Başbakan Erbakan'la özel konuşmalarda dikkat çekilmiş. Erbakan bu görüşmelerin ne kadar olumlu olduğunu açıklamış. MGK toplantılarında 'Bir ülkede anayasa ve yasalara uyulmazsa hukuk devletinden söz edilemeyeceği' vurgulanmış.

Bütün bunlardan sonra 28 Şubat'ta yapılan değişiklik kararlarının da MGK'da Başbakan, Refah-Yol Hükümeti üyeleri ve Cumhurbaşkanı varken alındığını, bu kararın altında dönemin Başbakan'ı Erbakan'ın imzasının bulunduğunu hatırlamak lazım. Asker 'rejim değişikliği niyetlerinin' bazı konuşmalarla ortaya konduğu, toplumun din-inanç üzerinden kışkırtıldığı-bölündüğü bir ortamda hükümet değişikliği istiyor (ki bu elbette her şart altında antdemokratik bir baskıdır, madem ki MGK'da birliktelerdi farklı çözümler bulunabilirdi) ama Hükümet en ufak tepki göstermeden, direnmeden imzayı basıyor. Bu gelişmelerin hepsi o dönemi ve MGK'yı anlatan kitaplarda da detaylı şekilde mevcut.

Böylece devlet yönetiminde demokrasi dışı bir kesintiye gidilmeden, sivil yönetim dışına çıkılmadan değişiklik yapılıyor, darbelerden farkı budur zaten.. Şimdi böyle bir durumda Hükümet'ten önce 'diğer partiler'e sorumluluk yüklemek doğru değildir (keşke bu konu o programda tartışılsaydı). Evet, 'muhalefet partileri de, STK'lar da tepki gösterebilirdi' bunu söylemek mümkün ama önce Hükümet gelir. Asker tepenize dikilmiş, 'yapmazsanız' ne olacağı belli iken ve Hükümet kabullenmişken başkası suçlanamaz.

YA BUGÜNÜN MEDYASI?

Ve medya.. Aynı şey medya için geçerli, 'Konunun aralarında tartışıldığı uzun bir süreçten sonra MGK'da sivil-askeri tüm yöneticilerin ortaklaşa aldığı bir kararda' medyaya sorumluluk yüklemek de haksızlıktır, kaldı ki 28 Şubat da bugüne kadar TV'lerde gazetelerde enine boyuna tartışıldı, tepki göstermeyen siyasiler eleştirildi. Eğer o gün medya tam kadro karşı çıksaydı bu alınacak kararı etkileyecek miydi acaba?

Bugün sivil yönetim dönemindeki antidemokratik, hak hukuk dışı uygulamalara medya ne kadar karşı çıkıyor? O soru, bu soruyu doğurur; bırakın tepede asker beklerken karşı çıkmayı, beklemediği dönemde ne değişiklik oluyor? Tüm yetkilerin sivil yönetimde olduğu dönemde hataları, haksız ve hukuksuz eylemleri 'tartışabilecek bir medya' bile mevcut mu şu anda, yanlışlara 'karşı duruş' sergilemek hangi ölçüde mümkündür? Karşı duruşu da geçelim, örneğin hangi TV kanalında rahatça eleştiri getirilebilir, patronlar korkmadan izin verir, programcılar işini ya da özgürlüğünü kaybetme korkusu olmadan konuşabilir?

SIKILMAK ÇOK DOĞAL!

Başbakan 'TV'de tartışma programı izlemekten sıkıldığını' da söylemiş, kimbilir belki de nedeni budur; 'belirlenmiş sınırlar dışına çıkamayan, özgürce tartışması yasak' program sıkılmadan izlenir mi hiç?

Onun için bence daha önceki sorunlu dönemler için de işin 'medya' kısmını hiç karıştırmayalım artık!

*****


'Örgüt var da diyemem, yok da diyemem'..

Hukuk garabeti daha nasıl olur belli değil.. Bu ülkede hukukun kaldığına, verilen kararlara nasıl inanılır o da artık hiç belli değil (bunu söyleyenlere fezleke hazırlıyorlar ama şu anda 10 binlerce kişi aynı şeyi söylüyor, hatta sokaklarda haykırıyor, ne olacak şimdi?).

Hrant Dink cinayeti davasında mahkeme 'örgüt yok' kararı verdi. Aynı mahkemenin başkanı 'örgüt yok diyemem, delil yok' diyor. Savcı 'Tamam yani hakimler bağımsız olmalı da burada hem örgüt var, hem delil var, hem de fazlasıyla' diyor. Mahkeme Başkanı bu kez; cinayeti çok önceden ihbar eden sanık Coşkun İğci için 'hüküm vermeyi unuttuklarını, çok dikkat etmelerine rağmen gözden kaçtığını' söylüyor ve bunun 'insani bir olay' olduğunu iddia ediyor.

KİM GÜVENİR, KİM İNANIR?

Aynı Mahkeme Başkanı 'bu karar benim de vicdanımı tatmin etmedi' diyor. Hepsini alt alta koyun ve düşünmeye gerek yok sadece bakın; sizin vicdanınız 'bu hukuka, bu mahkemeye güvenileceğini' söylüyor mu, güvenecek tek kişi çıkabilir mi?

'Dava bitmedi, devam ediyor' deseler de buraya kadar olan kısmı, sonrası için son derece ümitsiz bir tablo gösteriyor. Bu kadar uzun bir sürede, Duruşma Savcısı'nın 'fazlasıyla delil var' dediği davada Emniyet'in kanıt bulamadığına kim inanır?

Zihinlerden silinmeyen 'katille bayrak önünde gülerek fotoğraf çektiren Samsun Emniyet Müdürlüğü görevlileri'ni hatırlayınca bu olayın Emniyet tarafından örtbas edilmeyeceğine inanmak zaten herkes için çok zor, o fotoğraf bir simge gibi zihinlerde..Ve ayrıca 'cinayet ihbarını bile önceden almış olan Emniyet'in gerekli korumayı, üstelik Hrant Dink'in de istemesine rağmen sağlamamış olması, gerekli önlemi almamış olması hep şüpheleri haklı çıkaran olaylar.

ÇIKARIN ŞU DELİLLERİ!

Şurası kesinlikle bellidir ki bu cinayet tam olarak ortaya çıkarılmadan toplum susmayacak ve diğer birçok olayın arkasında 'kimlerin olduğu' da anlaşılmayacak, hepsine 'Ergenekon yaptı' etiketi yapıştırıp çıkılacak işin içinden.. Bıraksınlar artık bu 'vardır da diyemem, yoktur da' anlamsızlığını ve gerçeği bulsunlar. Sabır taşı olsa çatlardı bu olanlara!Bu gidişle sadece 'muhalefet' değil, 'eleştiri' sözcüğünün bile kaldırılmasını istemek mümkün.. İnsan her gün olanları duydukça küçük dilini yutacak hale geliyor. CHP Genel Başkanı Kemal Kılıçdaroğlu'nun 'Burada siyasi otoritenin emrinde olan yargıçların oynadığı bir tiyatro var. Vicdanı ile hareket etmeyen yargıç, yargıç olabilir mi?' ve Silivri'ye ziyaret için gittiğinde söylediği '21'inci yüzyıl Türkiye'sinde bir toplama kampının bahçesindeyiz' sözleri için Başsavcı fezleke hazırlatmış. 'Adil yargılamayı etkilemeye teşebbüs ve hakaret' suçlarından 6.5 yıl hapsi isteniyormuş.

Bunun üzerine Kemal Kılıçdaroğlu 'Dokunulmazlık zırhına ihtiyacım yok' diyerek dokunulmazlığının kaldırılması için Meclis Başkanlığı'na dilekçe vermiş. Arkasından CHP Grubu toplantıda hep beraber Kılıçdaroğlu'nun sözlerini tekrarlamışlar. Şimdi ne olacak, bütün Ana Muhalefet Partisi milletvekillerinin 6.5 yıla kadar hapsini mi isteyecekler? Yani bir gün de 'en garip olaylar' dizisine ara versek dişimi kıracağım yahu, ne iştir bunlar?

BAŞBAKAN'IN TUTUKLANMASINDAN NE FARKI VAR?

Bırakın her şeyi bir yana, mesela 'yargının özellikle referandumdan sonra 'yüksek mahkemeler, Anayasa Mahkemesi de dahil' siyasi otoriteye bağlı hale geldiği' basında da tartışılmadı mı? 'Hakim ve savcıların bağlı olduğu, onlarla ilgili kararları veren HSYK üyelerinin Adalet Bakanlığı bünyesinden nasıl seçildiğini' Demokrat Yargı Başkanı kitap yazarak anlatmadı mı?

Yine her şeyi bir yana bırakın ve düşünün.. Hepimiz düşünelim; CHP Genel Başkanı Kılıçdaroğlu'nun 'düşüncelerini ifade ettiği için' hakkında '6.5 yıl hapis istemiyle' dava açılmasıyla veya öğrencilerin 'parasız eğitim istedikleri için', gazetecilerin 'bildiklerini, kendi yorumlarını yazdıkları için' tutuklanmasıyla Başbakan Erdoğan'ın geçmişte 'okuduğu şiir nedeniyle' tutuklanması arasında ne fark var?

'İLERİ DEMOKRASİ'DE..

O olayı yıllarca halka şikayet ederken veya 'mağduriyet, haksızlık' olarak gösterirken, üstelik artık 'ileri demokrasi'ye geçtiğimiz iddia edilirken tıpatıp benzer bir 'ifade özgürlüğü ihlali' ve üstelik ülkenin Ana Muhalefet Partisi Lideri için nasıl yapılabilir? Yapıldığında 'aynı mağduriyeti yaşamış' Başbakan nasıl 'gereken yapıldı' diyebilir?

YA YABANCI BASIN?

O zaman; aynı şeyleri söyleyen, 'yargının bağımsız olduğuna' inanmadıkları için Başbuğ tutuklamasından, öğrencilerin ve gazetecilerin tutuklamasından 'Hükümeti sorumlu tutan ve 'ordunun şikayet ettikleri otoriter yöntemlerini benimsediler' diyen' yabancı basın için de, tutuklamalardaki adaletsizliği 'uyarılarıyla belirten, raporlarına koyan' AB için de fezleke mi gerekecek? Bu yapılamayacağına göre o eleştirileri nasıl yok edecek bu fezleke hazırlayanlar?

Çok affedersiniz ama bu havanın giderek daha da hızla yayılması, tam baskıcı yönetime sahip İran gibi ülkelerde 'yönetim karşıtı olanların her tür şiddetle susturulmasından, korkutulmasından' çok farklı bir görüntü müdür? Onlar sonunda olayları dünya duymasın diye yabancı basının ülkeye girişini bile yasaklamışlardı, biz de oraya mı varacağız?

SUSKUN DEMOKRASİ!

'Medya sussun, üniversite sussun, sivil toplum kuruluşları sakın eleştiri yapmasın, Ana Muhalefet Partisi de konuşmasın, konuşan ya tehditle susturulsun ya da içeri atılsın' derken sonu ne olacak bunun?

Dediğim gibi, herhalde sonunda 'muhalefet, muhalif, eleştiri' kelimelerini unutmak, sözlükten atmak ve tabii 'demokrasi tarifi'ni de değiştirmek zorunda kalacağız, kendimize gelmezsek gidiş, o gidiş!

*****


Adı Hakan Şükür olmasaydı..

Milletvekili Hakan Şükür'ün TV'de futbol yorumculuğu yapmasının doğru olmadığını söyleyenler için 'Nefretle bahsettikleri şey aslında eski bir futbolcu değil, onun duygu dünyası' diye yazmış Ekrem Dumanlı.. Vallahi benim kafam 'yanlış yapılan bir konuda, bir milletvekilinin eleştirilmesi' ile 'nefret' sözcüğünün birlikte kullanılmasını basmıyor.

Ne alaka, Şükür artık bir futbolcu değildir, parlamenter olmayı tercih etmiştir, bu tercihi nedeniyle; 'sadece bir dönem' milletvekilliği yapsa bile 'ömür boyu emekli maaşı' alacaktır

(ekmeğe, bir çift ayakkabıya muhtaç öğrencilerin yaşadığı ülkede bu maaşları bir toplasın lütfen), ömür boyu sağlık konusunda kendisi ve ailesi para ödemeyecek, örneğin THY'de biletleri ömür boyu 'first class'a, 'business'e çıkarılacak, ömür boyu 'sayın milletvekilim' diye karşılanacak, VIP salonları ona açık olacaktır. Kendisinden önce diğer milletvekilleri işlerini kapatıp yalnızca parlamenterlik yaptılar, yapmayanlar aynı şekilde eleştirildi. Bunlar arasında 'parlamentoda da hiç sesi çıkmayan, öylece gidip gelerek maaş alan' çok isim var (en ağır şekilde şiddete-tecavüze uğrayan çocuklar için bile ağzını açmayan kadın milletvekilleri de böyle) ama en azından o bomboş zamanlarında başka yerden para kazanmıyorlar.

Eğer 'TV yorumculuğu' da yapmakta israr eden milletvekilinin adı 'Hakan Şükür' olmasaydı konu yine gündeme gelirdi, bu kez isim daha popüler olduğu için daha çabuk gündeme geldi, mesele budur! Bir parti veya bir milletvekili ile ilgili yorumları düşmanlık, nefret gibi yansıtmak hangi gazetecilik ilkesine, anlayışına sığar onun yorumunu da okura bırakıyorum.

*****


Kızarken aynını yapmak!

Dün yine parti grup toplantılarında öyle şeyler söylendi ki her cümleye bir sayfa yazmak gayet mümkün.. Ama benim çok takıldığım konulardan biri bozulmasınlar ama- siyasetçilerin düştüğü çelişkiler. Örneğin bir yandan BDP'ye, Selahattin Demirtaş'a 'Genelkurmay Başkanının itibarını zedeleyecek sözler sarfettiği için' fena halde kızarken, aynı 'itibar zedelemeyi' kasıtlı olarak rakip partiye yapmak..

Aynen Genelkurmay eski Başkanı'nın 'terör örgütü lideri' suçlamasıyla hapse atıldığı ülkede Genelkurmay Başkanı'na 'onbaşı' diyenlere fena halde kızma çelişkisi gibi.. Başbakan Erdoğan aynı konuşmasında BDP Milletvekili Leyla Zana'nın 'Silah Kürtlerin tek güvencesi' sözünden bahsediyor. Arkasından bunu söyleyen ve terör örgütü PKK ile paralel çalışan parti ile Ana Muhalefet Partisi arasında (bir kez daha, referandumdan beri kaçıncı kez) benzerlik kuruyor.

BÖYLE BENZERLİK OLUR MU?

Hem de bu benzerliği daha önce de yapıldığı gibi yine 'tek parti döneminin CHP'si ile' bugünün CHP'sini bir tutarak yapıyor. O dönemi kastederken 'BDP Güneydoğu'nun CHP'sidir' diyor. Bu çok haksız ve yanlış bir rekabet ve yıpratma yöntemi. Ya birileri de aynı yolu izleyerek, parti adı değişse de ilk liderleri olan Erbakan'ın 'Kanlı mı olacak, kansız mı' sözlerini sözlerini bugünkü AKP'ye maletse hoş olur muydu?

'Değişim' herkes için geçerlidir, geçmişi bugüne taşımak olacak şey değildir!Dün Yeni Akit gazetesinin manşetinden Anıtkabir için 'Yunan Tapınağı' benzetmesi yapılmış, ben internette gördüm haberi.. 'Anıtkabir Yunan tapınağına benziyormuş, hatta arada hiçbir fark yok muş, liderler bile gidip orada ağlıyormuş ve bu benzeme de Atatürk'e haksızlık imiş'.. Kısa süre önce Cumhurbaşkanı Gül tarafından Atatürk Kurumu'nun başına getirilen ve bu önemli görevden sonra bile Atatürk'e sayıp döken Mümtazer Türköne gibi 'överek yıpratma'yı da unutmamış yazanlar..

Yani Türkler için bunca yıldır en saygı, sevgi duyulan bir anıt, çoluk-çocuklarıyla her gidişte bağlılıklarını, sevgilerini, takdirlerini perçinledikleri Büyük Önder'in, Ata'larının mezarı tam bir kendini bilmezlikle Yunan tapınağına benzetiliyor. Daha doğrusu 'Yunan' benzetmesine gerek yok, orada asıl amaç 'tapınma' fiiline yer bulmak..

AİLE MEZARLARINDA TAPINIYOR MUSUNUZ?

Ailenizde sevdiğiniz bir büyüğün mezarını ziyarete giderken 'tapınma'dan söz edilebilir mi, edilemez.. Burada da edilemeyeceği aşikardır, bir 'saygı' gereği olarak, 'unutmadığınızı, yaptığı iyilikleri, ülkeye ve bizlere verdiği hizmetleri takdir için' ziyaret ediliyor Ata'mızın mezarı.. Dünya liderlerinin bugün bile 'benzersizliğini' vurguladığı, dünyanın en ünlü tarihçilerinin O'nu anlatmak üzere kalın ciltler dolusu kitaplar yazdığı ve bize her karışı düşman işgalindeki topraklardan 'özgür bir vatan' elde etmiş 'bir kahraman'ı anmak üzere gidiliyor..

Çocuklarımıza O'nu anlatmak, o devirde bile giydiği şık kıyafetleri, savaşta giydiği üniformaları, arabalarını, kullandığı eşyaları göstermek için onları da götürüyoruz Anıtkabir'e.. Bunun neresi 'tapınmaktır' ha?.. Ama evet, bu cumhuriyeti Atatürk kurduğu, Türkiye'yi her tür 'kötü niyet ve akım'a karşı koruyan 'laik-demokratik rejim'i de o inşa ettiği için zor ve sıkıntılı anlarda da oraya koşanlar var. Her ne kadar artık kalkıp yardım edemeyecek olsa da 'ona şikayet ederek' rahatlıyor insanlar, ne olmuş, yoksa bu özgürlük de mi yasaklanmalı?

ÖNCE İDDİA, SONRA EYLEM

Artık önce bazı gazetelerin, bazı köşe yazarlarının veya üç günde yıldız yapılmış bazı TV şahsiyetlerinin 'Atatürk'le ya da milli bayramlarla ilgili ipe sapa gelmez olumsuz iddiaları'nın, 'önemsizleştirme' çabalarının arkasından o konularda eyleme geçilmesine sıkça rastlandığı için insan 'sıra Anıtkabir'e mi geldi' diye düşünüyor. O zaman da 'Ee yetti artık, bırakın bu işleri, kimse yutmuyor' demek gerekiyor.

Sıra Anıtkabir'e kadar geldi mi acaba? 'Dilini yutmuş bir toplum' ile gelir efendim!

*****


Baykal ve 'örgüt'..

Deniz Baykal'ın istifasına yol açan gizli kamera ile çekilmiş kaset olayı ile ilgili soruşturmayı 'Özel Yetkili Ankara Cumhuriyet Başsavcılığı' devralmış. Baykal ve Avukatı 'bu kaset olayının Baykal'ın siyasi hayatını bitirmeye yönelik organize bir örgüt' olduğuna inanıyorlarmış, özel yetkili mahkeme şimdi bunu araştıracakmış.

Okuyunca akla hemen 'demek ki artık 'özel yetkisi olmayan mahkemeler' hiçbir şeyi ortaya çıkaramıyor, varlıklarının ne anlamı var' sorusu geliyor. Zira normal şartlarda bu tür olaylar herhangi bir mahkeme tarafından da ortaya çıkarılabilir, eğer örgüt işiyse o zaman da neden normal mahkeme karar veremiyor belli değil ama madem ki yeni icat 'olamaz'mış, özel yetkili mahkeme devralır.

BATI'DA OLSA BİTERDİ!

Ayrıca bu tür bir olay başka bir ülkede gerçekten 'evli bir siyasetçi'nin siyasi hayatını bitirirdi (hele de aynı durumda bir kadın siyasetçi olsa o dakika bitirirdi, nitekim bu olayda da kadın siyasetçinin siyasi hayatı bitti) bizde Baykal'ın siyaset yaşamını bitirmedi, devam ediyor. Bu endişe, bu özel muamele nedir o zaman? Yoksa Deniz Baykal 'ne olursa olsun sonsuza kadar genel başkan' mı kalacaktı?

Türkiye'de böyle çünkü, padişahlık gibi maşallah! Öte yanda Deniz Baykal'ın kaset olayı sırasında ve öncesinde parti içi muhalifleri onun ilişkileri hakkında konuşmaktaydılar, yani eğer o kaset 'bir örgüt işi' ise araştırma sonunda Baykal'ın karşısına 'kendi örgütü' de çıkabilir. Mümkündür ama dünyanın her yerinde sorumsuzluk yapan siyasetçilerin hataları rakipleri, muhalifleri tarafından kullanılır, çok örneği görül-müştür, ne var bunda?

CHP'YE ÖRGÜT SUÇLAMASI MI?

CHP Genel Başkanı Kemal Kılıçdaroğlu 'fezleke'den söz ederken 'Özel Yetkili Savcı önümüzdeki günlerde CHP ile ilgili bir dosya ortaya çıkaracaktır. Ortalık birbirine girecektir. Bu böyle olacak' demiş. Özel yetkili savcı ve mahkemelerin ne zaman ne yapacağı artık hiç belli değil ama ister misiniz onun kastettiği dosyadan önce ortaya kaseti 'CHP içinde bir derin devlet örgütü'nün yaptığı iddiası çıksın? Hatta 'Ergenekon'un? Herşey kolayca ona bağlanabildiğine göre hiç şaşırtıcı olmaz doğrusu.. Hem CHP 'Ergenekoncu parti' etiketine sahip olur (!), hem de Baykal temize çıkar. Bir taşla kaç kuş? Bekleyelim ve görelim.

Türkiye'de erkek siyasetçilerin böyle olaylarda korunması ve 'tertemiz' yola devam isteği ise ülkenin 'kadın-erkek ayırımcılığı'na en net örneklerden biridir.Star Gazetesi'nin eski başyazarı Prof. Mehmet Altan'ın yaptığı açıklamaları dün yazacaktım ama Pazartesi 'yazısız' günüm olduğu için bugüne kaldı. Genelde son yıllarda Türkiye'deki 'yargıyla ilgili' olaylardan ve 'Hükümet-medya' ilişkisinden söz etmiş ama sonuç olarak hepsinin altındaki 'antidemokratik basılar'ı anlatıyor Mehmet Altan.. Ve söyledikleri aslında birçok kişi tarafından bilinen, gözlenen gerçekler..

Mesela 'Medyada 'Hükümet ve basın' arasındaki ilişkiye dair büyük bir sessizlik var (...) Bu ilişkinin kırmızı çizgileri neler sizce' sorusuna şu cevabı vermiş; 'Çizgilerin başında 'eleştiri yapmamak' geliyor. Dostane eleştiri bile kabul edilemez hale geldi. Ayrıca yapılan olumlu icraatlar için alkışlar da yetmiyor. 'Ne yapılıyorsa ilk defa yapılıyor, bu yapılanlar yeni bir Türkiye yaratıyor ve bunları seyreden dünya bize hayran kalıyor', bu zeminde konular ikiye ayrılıyor; ya CHP'yi ağır bir şekilde topa tutabilirsin ya da eskisi kadar olmamakla birlikte askeriyeyi eleştirmeye devam edebilirsin'..

YAZILMAK YA DA YAZILAMAMAK!

Ve 'Şike Yasası, Deniz Feneri, Hrant Dink'in öldürülmesi' olaylarıyla birlikte Uludere'de 34 kişinin 'terörist istihbaratı sonucu öldürülmesi' olayından söz etmiş Altan. Bunun da üzerine gidilemediğini, gerçeklerin anlaşılamadığını, medyanın da olaya 'bir gün sustuğunu' anlattıktan sonra 'kendileri mi sustular, yoksa birileri susmalarını mı istedi' sorusunu sorarak devam ediyor; 'Türkiye'deki siyasi iktidarın kırmızı çizgilerini 'varlığı siyasete bağlı yazarların yazıp yazmadıklarına bakarak da anlayabiliriz. Kişilerin politikalarını 'yazılmayanlar' belirliyor. Medyanın düğmesine basan varsa bunun 'tek parti rejimi'nden ne farkı var?'

Tabii doğal olarak Mehmet Altan'ın da uzun süre bu baskıları görmezden geldiği, başka meslektaşlarına aynı baskılar yıllar önce ve 'gözden kaçmayacak kadar kesin işaretlerle' yapıldığında bu konuya hiç değinmediği, bir kesim gazeteci gibi adeta bunu 'sıradan ve kabul edilebilir' gördüğü, her iktidara yapılan ve sınırları hiç de aşmayan eleştirilere karşı tahammülsüzlük ve 'susturma' gerçekleşirken (medya patronları ekonomik ve her tür baskılarla kontrol altına alınır ve gazeteciler işinden olurken) sadece izlediği geliyor. O zaman da işte; sonunda o bilinen hikayedeki gibi 'sıra bana geldiğinde konuşacak kimse kalmamıştı' durumu gerçekleşiyor maalesef..

MEDYANIN UTANCI!

Konuşmasında bir de eksik var bence, daha önce de Türkiye'de Çiller döneminde medyaya siyasi baskı yaşandı ama o zamanlar medya bu tür baskılara toplu olarak karşı çıkardı. Ama her nedense (aslında neden de yine biliniyor ya) bu dönemde medya iki keskin kutup olarak ayrıldı. Sanki her gazeteci bir şeylere ya da bir yerlere taraf olmalıymış gibi 'eskisinden farksız şekilde görevine devam eden' gazetecilere bile uygun etiketler bulundu, hatta neredeyse hepsi 'terör örgütü üyesi' gösterilmeye çalışıldı. Cezaevine atılan gazetecilere 'oh' çekenler, TV'lerden meslektaşlarını karalamaya, hedef göstermeye çalışanlar çıktı ki bunlara 'medyanın utancı' diyebiliriz.

Demek ki bizde medya henüz demokrasiyi, onun can damarı olan 'basın özgürlüğünü', 'siyasi baskıdan korunması' konusunu yeterince hazmetmemişti ve bu da ilk güçlü örnekte ortaya çıktı.

Gelişmeleri zamanında görmezseniz kendiniz yaşadığınızda anlarsınız ancak.. Mesleki olarak eleştiririm, onu daha önce yüzüne karşı da eleştirmişimdir ama Mehmet Altan benim 'arkadaş' gördüğüm ve birikimine, zekasına güvendiğim bir meslektaşımdır, bir profesörün bile 'belli bir zaman diliminde' hataya düşmesi ve hatasını geç fark etmesi olamayacak şey değildir ve görüldüğü gibi oluyor da..

MUHALEFET DE PAYINI ALIYOR!

Aslında tabii normal şartlarda iktidarların 'hatalarını söyleyen ve eleştiren' medyaya kızmak yerine toparlanması ve örneğin bu tür ağır bir baskıyı derhal ortadan kaldırması gerekir. Mehmet Altan'ın söz ettiği olaylar Türkiye'de aynen yaşanıyor. Mesela 'iktidarı eleştiremeyen' gazete ve gazetecilerin yalnızca muhalefeti veya en ağır şekilde, hatta hakaretlerle orduyu topa tutması konusunu ben de aylar önce yazdım. Burada ise bir başka nokta daha var; Basın topluca muhalefete ve özellikle her adımında Ana Muhalefet Partisi ile Kılıçdaroğlu'na vuruyor.

İktidar Partisi de aynını yapıyor. Mesela Kılıçdaroğlu doğal olarak 'Uludere olayı'nın açıklanmasını istiyorsa hemen 'BDP ile PKK'nın yaptığını yapıyor' şeklinde bir cevap alıyor Hükümet'ten. Özellikle Başbakan bunu hiç dilinden düşürmüyor. Dün grup toplantısında yine aynen söyledi; 'Halk oylaması öncesinde de, seçimde de aynı şey oldu, bugün de CHP 'BDP ağzıyla' konuşmaktadır, Uludere olayında onlar ne diyorsa CHP de aynını söylüyor. BDP lokomotif, CHP vagon' dedi. Bu benzetmeyi çok sevmiş olmalı ki tekrarladı da..

KİM SORACAK?

Oysa aynen 'imam hatip liseleri ve katsayı' konusunda olduğu gibi, o konunun nasıl 'dindar nesil yetişmesin istiyorlar' sözüyle hiçbir ilgisi yoksa burada da konunun BDP ile ilgisi yok. Bir iktidar eğer 'faili meçhul cinayetler ortaya çıksın' diyorsa, 'TSK bize bağlı, her kararı biz veririz' diyorsa, yıllar önce Dersim'de olanlar için özür diliyorsa 34 kişinin ölümünün sorumlusunu, yanlış istihbaratın nasıl verildiğini bulmak ve açıklamak durumundadır. Ki gelecekte de benzer olaylar yaşanmasın ve olayların da üstü örtülü kalmasın.

Ana muhalefet partisi ve medya bunları sorgulamayacaksa kim sorgulayacak, onların görevi nedir, üç maymunları oynamak mı?

Sonuç olarak, 'düğmeli medya' ile 'ağzını açtığında ya din, ya mezhep ya da terör üzerinden susturulan muhalefet' demokrasilerde olamaz, varsa eğer o rejime demokrasi denemez, Mehmet Altan haklıdır. Filler Tepişirken Sığınaklar Çökerken
16 Şubat 2012 - Cumhuriyet
Aslında yazının başlığı ile söylemek istediğim uzun bir cümle:

'İktidar kavgası yapan filler yukarda tepişirken, toplumun bütün sığınakları çökerken, vatandaş aşağıda ayakta kalabilir mi?'

***

Devlet nedir ki?

İnsanın, doğayla ve birbiriyle yaşadığı savaşımda kendini korumak için yarattığı bir yapı değil mi!

Doğada var olmayan devleti insanoğlu neden icat etti ki?

Vatandaş-devlet ilişkisinin temelinde, bireyin güvenliğinin ve refahının sağlanması, ona hizmet edilmesi amacı yatmıyor mu!

***

Devleti egemen sınıfların ceberrut baskı aracı olmaktan çıkarmak, bireyi korumak için geliştirilmedi mi temel hak ve özgürlükler

Demokrasi en temelde, insanın güvenlik, refah ve mutluluğu için bir rejim olarak kabul edilmedi mi?

***

Kısacası, insanoğlu kendini korumak, güvenlik ve refah içinde yaşamak için devleti yarattı

Yarattığı bu devleti denetleyebilmek için de temel hak ve özgürlükleri ve demokrasiyi icat etti

Kurduğu bu düzenin koruyuculuğunu da, dış güvenlik için orduya, iç güvenlik için de polise emanet etti:

İstihbarat örgütlerinin de yardımıyla vatandaşı koruyacak olan ordu ve polisin denetimini de yargıya verdi

Kim verdi?

İnsan, toplum, kurucular, halk, seçmen, vatandaş!

***

Devletin yargısı, insanı, insan haklarını korur

Esas görevi, temel hak ve özgürlükler bağlamında vatandaşların birbiriyle ve devletle olan ilişkilerinde adaleti sağlamaktır.

Bu yapının bağımsızlığı dışa karşı ordu tarafından korunur

İçteki gücü ise polise dayanır.

Dolayısıyla vatandaşın hizmetindeki devleti ve bu devletin yargısının bağımsızlığını ve işleyişini korumakla yükümlü olan ordu ve polis, esas olarak vatandaşın emrindedir:

Anayasaya ve yasalara uygun davranır

Demokrasiyi, temel hak ve özgürlükleri korur

Vatandaş da, güvenlik ve refah için kendi kurduğu devletin koruması altında, özgür ve bağımsız olarak yaşam mücadelesini sürdürür.

***

Bu düzen içinde polis, bireyin ilk aşama güvencesidir.

Vatandaş, temel hak ve özgürlüklerinin başka vatandaşlara ve devlete karşı korunması için polise güvenir, ondan hizmet bekler, ilk aşamada ona sığınır!

Polisin arkasında yargı gücü vardır, o da vatandaş için önemli bir sığınaktır

Vatandaş kendisini, başkalarına ve devlete karşı korumak için polisten ve yargıdan medet umar!

Bütün bu düzenin dışa karşı bağımsız işlemesinden de ordu sorumludur.

Elbette hepsinin içinde ve arkasında istihbarat hizmetleri de vardır:

Vatandaşı korumak için kurulmuş olan devletin emrindeki istihbarat hizmetleri!

***

Son günlerde tırmanan bunalım, bireysel trajedilerle dışa vuruluyor, münferit kriz noktaları üzerinden topluma yansıyorsa da özel bir sorun değildir

Her ne kadar AKP ile Gülen Cemaati arasındaki bir iktidar kavgası gibi görünüyorsa da, on yıllık bir süreç sonunda ortaya çıkmıştır, yanlış bir devlet felsefesine dayalıdır, nedenleri çok daha derindedir ve sonuçları ölümcüldür:

Vatandaşın tüm sığınaklarının, karakolun, mahkemenin, kışlanın, adaletin, istihbaratın, güvenliğin ve onların arkasındaki tüm bir yapının çökmesi sorunudur

Bu toplum, bu halk, bu seçmen ve onun hizmetindeki bu devlet, bu çöküşü durdurmalıdır

Durduracaktır!Savunmalar
8 Ocak 2012 - Cumhuriyet
Silivri davalarında dikkat çekici savunmalar yapılıyor, mahkeme heyeti ile sanıklar arasında ilginç diyaloglar yaşanıyor

Medyada bunların bir bölümü manşetlere yansıyor, bir bölümü küçük yer alıyor, bir bölümü hiç görülmüyor

Ama davalar, duruşmalar, hukuk tartışmaları, tutukluluk halleri, kişisel trajediler sürüyor!

***

Tutuklanan eski Genelkurmay Başkanı Başbuğ'un mahkemede 'Ben Genelkurmay Başkanı olarak TSK'nin komutanıyım ki bu TSK, dünyanın sayılı en güçlü ordularından biridir. Böyle bir orduya komuta eden birisinin, silahlı terör örgütü kurmak ve yönetmekle suçlanmasına gerçekten trajikomik diyebiliriz' dediği savunması medyada yeterince yer buldu

Ama medyaya yeterince yansımayan başka savunmalar da var

Ruşen Çakır cuma günü Vatan'da çıkan yazısında, duruşmalardaki izlenimlerini şöyle anlatmıştı:

'Odatv Davası'nı herhalde en iyi özetleyecek sözü dün Nedim Şener, dinleyiciler arasında gördüğü Uğur Dündar'a hitaben söyledi: 'Tiyatroya hoşgeldiniz!'

Baştan alalım: Kamuoyunun bu davada belki de en az tanıdığı iki ismin, bir genç akademisyen ile bir akademisyen adayının, Coşkun Musluk ile Sait Çakır'ın savunmalarını dinledik. Kendilerinin de yer yer esprili bir şekilde vurguladıkları gibi, ikisinin de en büyük kabahatleri Prof. Yalçın Küçük ile 'hoca-talebe' ilişkisi içinde olmaları.

Ahmet (Şık) tam da kendisinden bekleneni yaptı: Yer yer duygu yüklü, kendi durumunu ikinci plana iten, basın ve ifade özgürlüğünü, demokrasiyi önceleyen siyasi bir savunma yaptı. Diğer bir deyişle, tarihte nice örneğini gördüğümüz gibi yargılanan değil yargılayan kişi oldu.

Hanefi Avcı'nın savunmasıysa daha çok teknikti. Yaptığını, Haliç'te Yaşayan Simonlar kitabını, kendi başına, kimsenin telkini ve müdahalesi olmadan yazmış olduğunu kanıtlamaya çalışmak olarak özetleyebiliriz

Nedim'in (Şener) konuşmasının başında KCK tutukluları Ragıp Zarakol ve Büşra Ersanlı ile Hopa Davası'ndan tutuklu gençlere selam yollaması son derece çarpıcıydı

Nedim'in artık yok olmaya yüz tutan mesleğini, gazeteciliği savun-masındaki kararlılık, onun olduğu kadar biz izleyenlerin de gözlerinin dolmasına neden oldu. Ama ne onun, ne Ahmet'in, ne Hanefi Avcı'nın, Coşkun Musluk ve Sait Çakır'ın, ne de onlardan önce savunmalarını yapan sanıkların, zaten ayakları üzerinde duramayan iddianameyi iyice çökertmiş olmaları, en azından şimdilik, bir şey değiştirmedi; mahkeme tahliye taleplerinin tümünü reddetti.'

Silivri'de daha önce başka savunmalar da yapılmıştı

Örneğin Doğan Yurdakul, derin kültürel birikimiyle hem esprili hem de hukuken etkili bir savunma yapmış.

Brüksel'de resmi çevirmenken yaşadığı bir 'Soğanın cücüğü' davasına atıfta bulunarak 'Brüksel'deki yargıç Odatv davasını izleseydi 'Mösyö, sizin ülkenizde terör örgütü böyle mi oluyor? Yani yazıyla, kitapla mı adam öldürülüyor?' diye sorardı' demesi ve 'Bizim davamızla ilgili yabancı basında çıkan haber ve yorumları takip etmeye çalışıyorum. Bu davadaki suçlamaların dışarıdan görünüşü aynen 'soğanın cücüğüyle adam öldürmeye' benzemektedir' saptaması ilginç.

Barış Pehlivan da savunmasında kendi gazetecilik anlayışını anlatmış ve 'Biz asla ellerine bavul tutuşturulan muhabirlerden olmadık. Biat kültüründen gelmiyoruz. Ellerine verilen polis bültenleriyle yazıcılık yapan yeni dönem gazeteciler gibi değiliz' demiş.

Barış Terkoğlu ise 'Ben savcılığın tarif ettiği biçimde Ergenekon diye bir örgütün var olduğuna inanmıyorum. Balyoz ya da İrticayla Mücadele Eylem Planı bana inandırıcı gelmiyor. Buna ilişkin şüphelerimi delillendirerek açık ve net bir şekilde yazıyorum. Bu tür belgelerin tıpkı Odatv davasında olduğu gibi tasfiye amacıyla üretildiğini düşünüyorum. Buna inanıyorum. Tekrar söylüyorum, açıkça da yazıyorum' diye konuşmuş.

***

Türkiye tarihi günler yaşıyor

Silivri'de, Türkiye'nin ve dünyanın hukuk tarihine geçecek davalar görülüyor

Biz de Çinlilerin ünlü bedduasındaki gibi 'İlginç ve hızlı değişim günlerine' tanık oluyoruz!Samir Amin'i Okumak Neden Önemli?
27 Aralık 2011 - Cumhuriyet
Samir Amin'in sözde 'Arap Baharı' için yazdığı makaleden yaptığım alıntılar tahminimin üzerinde ilgi gördü.

Değerli birkaç okurum önce Samir Amin'in makalesinin yayımlandığı Monthly Review dergisinin Türkçe de basıldığını bildirdi; ben de bu bilgiyi derhal size aktardım.

Derken Teori Dergisi Genel Yayın Yönetmeni Arslan Kılıç'tan bir mektup aldım...

Samir Amin'in 'Bir Arap Baharı mı?' başlıklı makalesinin Teori Dergisi'nin Kasım 2011 tarihli 262. sayısında Türkçe olarak yayımladığını bildiriyor ve Amin'in derginin sürekli yazarları arasında olduğunu, kimi zaman da dergi için özel yazılar kaleme aldığını belirtiyordu.

Samir Amin'e okurların ilgisi bununla da kalmadı...

Gelen mektuplar sözünü ettiğim makalenin Türkçe metninin internet adresini de veriyorlardı:

http://dunyadanceviri.wordpress.com/2011/10/11/bir-arap-bahari-mi-samir-amin/

Elbette bir köşe yazarının yazdığı bir yazının ilgi uyandırması çok tatmin edici bir olay...

Ama benim için Samir Amin'e gösterilen bu ilgi, bir yazar tatmininin çok ötesinde bir anlam taşıyor:

Samir Amin Soğuk Savaş sonrasında dünyanın yörüngesine girdiği 'Küreselleşmeyi' çok iyi çözümleyen ve bu yeni egemenlik türüyle, sadece kuramsal planda değil, somut olarak da mücadele eden bir düşünür.

Üstelik çok birikimli bir geçmişi de var...

Daha 1960'lardan beri 'Merkez-Çevre Kuramı' çerçevesinde, 1930'larda, Türkiye'deki Kadro hareketinin de öncülük ettiği, gelişmiş ülke-azgelişmiş ülke çelişkisini vurgulayan bir yazar ve düşünür.

Bu sütunda daha önce yazdığım yazılarda 'The World We Wish To See-Revolutionary Objectives In The Twenty-First Century' ve 'Beyond US Hegemony?-Assessing the Prospects for a Multipolar World' adlı kitaplarından söz etmiştim.

Bence günümüzün en önemli düşünürlerinden biri.

Bu nedenle kitap ve makalelerinin Türkçede de yayımlanıyor olması ve yazılarımın aldığı yorumlar beni çok sevindirdi.

***

'Arap Baharı' denilerek bize yutturulmaya çalışılan hareketler konusundaki çözümlemelerinin önemini ise geçen Çarşamba, 21 Aralık'ta yazdığı 'İsyanların Diyalektiği' başlıklı yazısında Güray Öz vurguluyordu:

'Kuzey Afrika ülkelerindeki isyanı, ayaklanmaları anlamakta zorlandığımız bir gerçek. Bunun en önemli nedeni de herhalde gelişmeleri belirleyen farklı faktörleri analiz etmeye çalışmak yerine, tek bir nedene bağlama kolaycılığı olsa gerektir. Bu kolay yollardan birisi, olup bitenleri gerçeklerden birine, Batı'nın bu bölge, genel olarak Ortadoğu üzerindeki niyetlerine bağlamak, tüm diğer öğeleri bir yana bırakmaktır.

Bu kolaycılıktan kendimizi kurtarabilmek için bölgeyle ilgili okumalar yapmak, bu konuda kafa yormuş yazarlara, bilimcilere başvurmak iyi olacaktı.

2008'de Türkiye'nin entelektüel dünyasında şöyle bir hatırlanıp sonra herhalde fazla magazinel bulunmadığı için unutulan Samir Amin'in yeniden okunmaya başlanması bu açıdan ilaç gibi gelmiştir.

Bütün yorumculara, özellikle de gazetelerin kendilerini Batı haber ajanslarına sıkı sıkı bağlamış dış habercilerine tavsiye edilir.'

***

Türkiye'de siyaset ve medya bugünlerde son derece büyük bir bunalım içinde...

Bu bunalımın yarattığı toz dumandan dolayı gerçekleri arayanlar, demokrasi ve insan hakları mücadelesi yapanlar pek dikkati çekmiyor...

Çünkü ortalık, otoriter rejim heveslilerine, dalkavuklara, şakşakçılara ve muhbirlere kalmış durumda...

Ama unutmayalım, 'Gerçeklerin mutlaka bir gün bir yerden ortaya çıkmaları kaçınılmazdır!'

İşte Samir Amin, dünyada ve bölgemizde olup bitenlere, 'gerçekler' açısından ışık tutan en önemli yazar ve düşünürlerden biri.Bir Uzmanın Mısır'a Bakışı
2 Şubat 2012 - Cumhuriyet
Mısır'daki sözde 'Arap Baharı' hareketinin birinci yıldönümü.

Güya 'Arap Baharı!'...

ABD'nin adamı, yıpranmış diktatör Mübarek gitmiş...

Yerine yine ABD ile uzlaşmış olan askeri cunta gelmiş...

Askeri yönetimin denetiminde seçimler yapılmış...

Şimdi yeni anayasa çalışmaları sürüyor.

Aslında oyun açık:

ABD'nin 'Ilımlı İslam' yanılsaması (illüzyonu) bağlamında, güya demokrasiye saygılı bir İslami rejim kurulacak...

Ve elbette bu rejim ABD'nin bölgedeki sözcülüğüne soyunacak!

Bunun için de Müslüman Kardeşler örgütüyle ordu uzlaştırılacak!

Uzlaşmanın temelleri şimdiden atıldı bile:

Ordunun bütçesine dokunulmayacak...

Her türlü dokunulmazlıkları devam edecek...

Böylece Sedat döneminden beri uygulanmakta olan 'ordu ile uzlaşma halindeki Müslüman Kardeşler'in iktidarı' tescil edilecek.

Oysa, Samir Amin'in deyişiyle Müslüman Kardeşler ne ılımlı ne de demokrat; tam tersine, totaliterliğin dik âlâsı...

Sadece iktidara gelebilmek için takıyye yapıyorlar!

***

Yukardaki resmi, Mısır uzmanı, Ortadoğu kökenli bir Amerikalı profesörden aldığım izlenimlerle yazdım.

Ama onun söylediklerini aktarmadan önce Mısır'da son yapılan seçimlerin sonuçlarını belirtmeliyim:

Birinci tur seçimlerde Müslüman Kardeşler örgütünün kurduğu Hürriyet ve Adalet Partisi liderliğindeki Demokratik İttifak yüzde 36.6'lık oy oranı ile birinci oldu...

Selefiler'in Nur Partisi ise 24.4 ile ikinci.

İkinci tur seçimlerde Hürriyet ve Adalet Partisi aldığı oy oranını korudu.

Selefi Nur Partisi ise yüzde 28.8'e ulaştı.

Böylece Müslüman Kardeşler ile Selefiler, mecliste yüzde 65 oranına ulaşıyor.

Bağımsızlardan bazılarının kendilerine katılması ile temsil oranlarının yüzde 70'e ulaşması bekleniyor.

Üçüncü tur seçimlerin bu sonuçları değiştirmesi olanaklı değil.

Mısır uzmanı profesör, bu seçim sonuçlarına atıf yaparak 'Açıkça şeriatı savunan Selefiler ile yine şeriatçı olan, ama bunu gizleyen ve iktidara gelmek için demokratikmiş gibi davranan Müslüman Kardeşler, mecliste çoğunluğu ele geçirdiler. Artık Mısır'da gerçek demokrasi bir hayal' diye söze başlıyor.

Daha sonra Sedat döneminden beri, iktidarların otoriter bir tavırla ülkeyi yönettiğini ve hem orduyla hem de Müslüman Kardeşler'le iç içe geçen, ittifak içinde bir model oluşturduğunu söylüyor ve şöyle devam ediyor:

'Bu yeni yönetim denilen Mübarek sonrası oluşturulan askeri cunta, Amerika'nın desteğiyle Müslüman Kardeşler'le uzlaştı bile. Müslüman Kardeşler iktidara geldiklerinde, ordunun ayrıcalıklı durumuna dokunmayacakları garantisini verdiler. Böylece hem ordunun bütçesi aynen devam edecek, hiçbir denetim ve kısıtlamaya gidilmeyecek hem de komutanların rejim içindeki ayrıcalıklı durumları sürecek.

Ama bu durum ne kadar sürer belli değil. Bence, Müslüman Kardeşler iktidarlarını güçlendirinceye kadar birkaç sene bu ortaklık sürer. Sonra Müslüman Kardeşler, ordunun da hesabını görür. Şu anda rant paylaşımı, zaten üst düzey yöneticiler, ordu mensupları ve Müslüman Kardeşler arasında gerçekleşiyor. Bu durum bir süre aynen devam eder. Müslüman Kardeşler iktidarda güçlenince de rantı sadece kendi alacakları biçimde temel değişikliklere giderler.'

İlginç olan nokta, Selefiler'i, Müslüman Kardeşler'den daha dürüst olarak nitelendirmesi:

'Selefiler iktidara geldiklerinde şeriat rejimi uygulayacaklarını ve demokrasiye son vereceklerini açık açık söylüyor.

Müslüman Kardeşler'in de amacı aynı, ama bunu saklıyor ve halkı aldatıyorlar. Onun için Selefiler'den daha tehlikeliler' diye ekliyor.

***

Evet, katılırsınız ya da katılmazsınız, ama Ortadoğu kökenli bir Mısır uzmanı Amerikalının görüşleri bunlar.

Sonuç olarak 'Ne 'Arap Baharı', ne de demokrasi devrimi; olan, yıpranmış diktatörün yerini alacak, Amerikan çizgisindeki bir Siyasal İslam iktidarıdır' diyor.

Bu yeni durumda ise:

'Mısır devriminin Amerikan nüfuzunun sürdürülmesini sağlamak için gerçekleştirilmiş olmasına rağmen İslami iktidarın İsrail düşmanlığından dolayı, Ortadoğu'daki dengeleri altüst etme olasılığının, Şii İran örneğinin, Sünni Mısır örneğine yol gösterme ihtimalinin yüksek olduğunu' ekliyor.

'Tek çözüm gerçekten demokratik ve laik bir anayasanın yapılmasıdır, ama bu ihtimal şimdilik çok uzak' diyor.4+4+4: Dindar ve Kindar Bir Gençlik
25 Şubat 2012 - Cumhuriyet
AKP'nin on yıllık iktidarı, Türkiye'yi çok sistematik, gayet metodik bir dönüştürme yaklaşımı sergiliyor:

Bir eyleme geçileceği zaman önce kamuoyu, medya aracılığıyla hazırlanıyor

Sadece toplantılar, seminerler, nutuklar, demeçler, söyleşiler, haberler değil, köşe yazıları, televizyon programları ve yorumları da bu hazırlık için kullanılıyor.

Daha sonra yasal ve bürokratik düzenlemeler yapılıyor

Meclis'teki çoğunluk kullanılarak hemen ilgili konuda bir yasa önerisi hazırlanıyor, gerektiğinde 'kanun hükmünde kararname' çıkarılıyor veya 'torba yasalara' belli maddeler ekleniyor

Bürokrasi, bu işe uygun atamalarla, çıkarılan yeni tüzük ve yönetmeliklerle hazırlanıyor

En sonunda da düğmeye basılıp uygulamaya geçiliyor.

Böylece gerçekten müthiş bir planlama ve uygulama orkestrasyonu ortaya çıkıyor.

***

On yıl boyunca, siyaset, bürokrasi, medya, eğitim, ekonomi ve diğer alanlar bu orkestrasyonla yeniden yapılandırıldı

Her yeniden yapılandırma adımı, kendinden sonraki adımlara hazırlık olarak kullanıldı

Ve her adımdan sonra yeni adımlar atıldı.

***

Öyle anlaşılıyor ki üçüncü seçim zaferini kazanıp yüzde elli oy aldıktan sonra, şimdi sıra Milli Eğitim'de yeni atılımlara, yeni adımlara geldi.

Ne de olsa eğitim, yeni vatandaş, yeni seçmen üretmenin en etkili yolu!

Milli Eğitim bürokrasisi yeniden düzenlendi

Yeni müfredat programları yapıldı

Yeni yönetmelikler, tüzükler hazırlandı

Yeni kitaplar yazıldı ve bunlar bedava dağıtıldı

Okullarda milli bayramların kutlanması bile zapturapt altına alındı

Elbette bu arada müdürler, müfettişler, öğretmenler de ihmal edilmedi.

Derken Türkiye birdenbire, Milli Eğitimle ilgili önemli olaylara, konuşmalara, açılımlara, projelere tanık olmaya başladı.

Hemen hemen hepsi eşzamanlı olarak ortaya çıkan olayları şöyle özetlemek olanaklı:

Başbakan Erdoğan 'Dindar gençlik yetiştireceğiz' dedi.

Gelen tepkiler üzerine, 'Tinerci gençlik mi yetiştirelim' diye sözlerinin arkasında durdu.

Bununla yetinmedi, Necip Fazıl'ın 'Gençliğe Hitabe' adlı eserinden alıntı yaparak 'Altını çiziyorum; modern, dindar bir gençlikten bahsediyorum. Dininin, dilinin, beyninin, ilminin, ırzının, evinin, kininin, kalbinin davacısı bir gençlikten bahsediyorum' dedi.

Bu konuşmadaki 'kininin' sözcüğü çok tepki çekti

Anadolu Ajansı, bazı büyük gazeteler ve yandaş medya bu sözcüğü görmezden geldi

Ama bu nefret söylemine ilişkin tartışma durulmadı, büyüyerek devam ediyor.

Tam bu arada Milli Eğitim Bakanlığı iki projeyle birden ortaya çıktı:

Eğitimde teknolojik gelişmeleri kullanmaya yönelik 'elektronik tablet' projesi

Ve daha önemlisi, zorunlu eğitimi, görünüşte 12 yıla çıkaran ama çocukların dört yıllık ilk eğitimden sonra evlerine kapatılmasına, çocuk işçiliğinin yaygınlaşmasına, kızların gelin edilmesine olanak veren 4+4+4 projesi.

Bu projelerin amaçlarını Başbakan'ın son konuşmalarında görebilirsiniz!Soykırım Sorunu: Mutlak İktidar ve Sorumluluk
24 Aralık 2011 - Cumhuriyet
Demokratik bir ülkede, bir iktidar düşünün ki ülkede on yıl boyunca yönetimdedir

Sivil ve askeri bürokrasiye, Cumhurbaşkanlığı'na, üniversitelere, eğitime, medyaya, yargıya egemendir

Meclis'ten istediği yasayı istediği zaman çıkarmakta

İstediği zaman referanduma giderek, halktan değişiklikler için yetki almakta

Bütün bunları bile yetersiz gördüğünde ülkeyi, Meclis'e getirmeden, çıkardığı kanun hükmünde kararnamelerle yeniden düzenlemekte ve yönetmektedir

Böyle bir iktidar gücü şimdiye kadar, demokratik rejimde hiçbir partiye, hiçbir lidere nasip olmamıştır.

***

Bu güçlü iktidar ülkenin sadece geleceğini belirlemekle kalmıyor, geçmişine de eğiliyor, moda deyimle 'geçmişle yüzleşiyor', yeni davalar, hesaplaşmalar, yeni yorumlar, yeni değerlendirmelerle adeta tarihi yeniden yazıyor.

Aynı güçlü iktidar, tam yetkili ve tam egemen bir lidere de sahip.

İktidarı kendi varlığında kişiselleştiren bu liderin söylem ve eylemleriyle, iç ve dış politikada son derece hızlı, son derece etkin kararlar alıyor ve derhal uygulamaya geçiyor.

***

Kişiselleştirilen bu karar alma mekanizması o denli güçlü ve o denli etkin ve sisteme o denli hâkim ki

Bazen iç ve dış olayların hızına uygun olarak, kurumlar arasında, kamuoyunda değerlendirme yapma, danışma, söylem ve eylemlerin muhtemel sonuçlarını tam değerlendirme olanağı kalmıyor

Kararlar ve uygulamalar tek kişiye bağlı olarak ortaya çıkıyor.

***

Fakat günümüzde ne iç olaylar duruyor ne de dış olaylar hız kesiyor

Tam tersine, özellikle de bu mutlak iktidarın yaptığı yeni düzenlemelerden dolayı içerde her gün yeni oluşumlar, yeni sorunlar ortaya çıkıyor

Dışarda ise dünyanın içinde bulunduğu koşullardan dolayı neredeyse her gün yeni bir durum, Türkiye'nin karar alması gereken yeni bir gerilim görülüyor.

Mutlak iktidar ve kişisel karar alma mekanizması, sorunların bu hızı, sayısı ve büyüklüğü karşısında yetersiz kalıyor.

Bırakınız bu mutlak iktidarın söylem ve eylemleri arasındaki uyumu ve tutarlılığı

Bir söylem bir söylemi, bir eylem bir eylemi bile tutmuyor kimi zaman:

'Komşularla sıfır sorun' deniliyor

Birçok komşu ülkeyle ilişkilerimizin çoğu, tarihimizin en sorunlu noktalarını bile aşıyor.

'Türkiye ileri demokrasiye geçiyor' deniliyor

Cezaevleri, tutuklu yargılanan öğretim üyeleri, politikacılar, yazarlar, gazeteciler ile dolduruluyor.

'Türkiye AB'ye üyelik anlaşmasını imzaladı' deniyor

AB ile üyelik müzakereleri askıya alınıyor.

'NATO'nun Libya'da ne işe var?' deniyor

Hemen birkaç gün sonra NATO'nun Libya harekâtına katılmak için savaş gemileri ve denizaltı gönderiliyor.

'Kürt açılımı' deniyor

Habur'dan gelenler seyyar mahkeme tarafından, kendi beyanlarına rağmen serbest bırakılıyor

Sonradan Kürt kökenli politikacılar ve medya mensupları gözaltına alınıyor.

'Ermeni açılımı' deniyor

Kısa bir süre sonra kaçak Ermenistan vatandaşlarının sınır dışı edileceği söyleniyor.

İşte 'Ermeni soykırımı tartışmaları' bu yapı içinde, Fransa'nın son kararıyla, yeniden önümüze geliyor

2015 yılında ise dünya çapında büyük ve güçlü bir dalga Türkiye'yi bekliyor.

On yıldır ülkeyi yöneten bu mutlak iktidar ne yapıyor?

Şimdiye kadar ne yaptı?

Şimdiden sonra ne yapacak?

Genel stratejisi nedir?

***

Rejimi altüst ederek mutlak bir iktidar kurabilirsiniz

Ama bu mutlak iktidarın gerektirdiği mutlak sorumluluğu taşıyabilir misiniz?

Asıl sorun budur!Gündemden Düşenler... Tarihe Geçenler...
10 Ocak 2012 - Cumhuriyet
Siyasal iktidarların, özellikle de otoriter eğilimli iktidarların en büyük hatası, ülkeyi günlük gündemle yönettiklerini sanmalarıdır.

Günlük gündemi eylem ve söylemleriyle, dalkavuklarıyla, kendilerine ram ettikleri medya ile etkilerler

Böylece sanırlar ki bu güdümleme ve yönlendirme sonsuza kadar sürecek

Sonsuza kadar iktidarda kalacaklar!

Oysa aynen insanlar gibi iktidarlar da ölümlüdür

Bir gün, ama bugün ama yarın ama öbür gün

Bir gün mutlaka her iktidar sona erer!

***

İran'a karşı kurulan radar savunma kalkanını Suriye'ye müdahale tartışmaları, müdahale tartışmalarını Uludere'deki bombalamada ölen 35 kaçakçı olayı, bunu da eski Genelkurmay Başkanı İlker Başbuğ'un tutuklanması, gündemden düşürdü.

Türkiye'de iç ve dış olaylar o denli hızlı ve o denli önemli virajlar alarak gelişiyor ki, gerçekten her bir yeni olay, bir öncekini gündemden düşürüyor

Bu arada bir hukuk ve insanlık ayıbı olarak, yıllardır mahkûm olmadan hapiste tutulan sivil ve asker kişilerin durumları ise artık iyice kanıksanmış ve gündemdeki yerini kaybetmiş görünüyor; ama görünüşe aldanmamak gerek!

Bütün bunlar hem tarih önünde hiç unutulmuyor hem de iç ve dış kamuoyu vicdanında birikiyor

Ve bazı sonuçlar ortaya çıkıyor:

Bu sürecin en son örneği Amerika'da yayımlanan Newsweek dergisinde görüldü:

Owen Matthews imzalı yazıda, 'Eski komutanın tutuklanması, Başbakan Erdoğan'ın bir zamanlar hâkim olan ordunun gücünü sınırlandırmaktan, otoriter taktikleri benimseme pozisyonuna kaymasına vurgu yapıyor' dendi.

Dalkavuklar 'Özgürleşiyoruz!' diye naralar atarken, 'Erdoğan, Türkiye'yi daha demokratik hale getirdiğini iddia etse de şimdi gerçekten eski düşmanlarının otoriter taktiklerini onlara karşı kullanıyor gibi görünüyor' iddiasına yer verildi.

Ayrıca 'Başbuğ hakkında getirilen suçlamaların özü zayıf gibi gözüküyor' diye uluslararası camianın genel kanısı da dile getirildi. (Metinleri ntvmsnbc sitesinden aldım.)

Aslında makale uzun

Ama genel havası bu!

***

AKP iktidarı üç seçimdir, on yıldır iktidarda.

Her seçimde oyunu arttırdı.

Her seçimden sonra kendi ideolojisine uygun olarak yaptığı eylemleri tırmandırdı

Medyada da kendine destek veren pek çok dalkavuk buldu.

Bu son derece normaldir

Hele Türkiye gibi, iktidar gücü veya geniş halk kitleleri karşısında, aydınların medeni cesaretlerinin gelişmemiş olduğu ülkelerde!

Şimdi medya, patronlar bazında da kıskaç altına alınmış ve tümüyle susturulmuş durumda.

Günlük gündemi artık sadece iktidar ve onun denetimindeki medya belirliyor.

Ama bu durum kimseyi aldatmasın

Tarih ve toplumsal vicdan, birikimli toplamın sonucunu kaydediyor.

Unutmayalım, her nicel birikim, yani muhalefet adına artan her bir oy, birikir, birikir

Bir gün mutlaka nitel değişmeye, yani bir iktidar değişikliğine yol açar:

Ama bugün, ama yarın, ama öbür gün

Bir gün mutlaka!Değişen Zaman, Değişmeyen İntikam Politikaları
3 Ocak 2012 - Cumhuriyet
En kötü iktidarlar, zamanın akışına ayak uydurmayan, zamanla zıtlaşanlardır:

Zamanı durdurmak isteyenler

Zamanı geri götürmek isteyenler

Zamanı hızlandırmak isteyenler

Zamanı sıçratmak isteyenler

Hem yönettikleri insanlara büyük kötülükler yapar

Kan döker, baskı uygular, ocak söndürür, insanlık suçu işler

Hem dostlarını, müttefiklerini, rakiplerini, düşmanlarını aynı kötülüklerin içine çeker

Hem de kendileri, sonunda iktidarı kaybederler!

Tarih bu tür iktidarların marifetleriyle doludur.

İnsanlık:

Zamanın ruhuna uyum sağlamayan

Sağlamak istemeyen

Onu yönetmeye kalkan

Kendini dev aynasında gören

Gücünü abartan

İnsanların, toplumların evrensel gelişme çizgilerini sorumsuzca değiştirmeye çalışan

Ve bunun için tonlarca kan ve gözyaşı döken iktidarlardan çok çekmiştir!

***

Klasik söylemdir:

Dün bugünü, bugün yarını belirler!

Ama 'bugünü' yaşarken 'düne' dönmek isteyen ya da 'yarını' bugünden yaşamak isteyen iktidarlar yüzünden insanlık büyük ıstıraplar çekmiştir.

'Düne' yatırım yapan politikacılar ve iktidarlar, ne 'bugünü' yaşayabilir ne de 'yarına' hazırlık yapabilir

Çünkü zaman durmaz, 'zamanın ruhu' affetmez:

Başka hiçbir şey yapmaya gerek kalmadan, bu politikacıların hakkından kendi yaptıkları hatalar gelir!

Ne yazık ki bu arada ocaklar sönmüş, binlerce, milyonlarca insanın hayatı kaymıştır.

***

İstiklal Savaşı ve Türkiye Cumhuriyeti'nin kuruluşu 'zamanın gerisinde kalmış olan' yani 'dünü' yaşayan bir imparatorluktan, 'zamanın ruhuna' uygun, yani 'bugünü' yaşayan bir devlete geçişi amaçladığı için başarılı olmuştur.

Atatürk Devrimleri, 'zamanın ruhuna' uygun olduğu, ülkeyi 'bugüne' taşıdığı için

1923-1945 arasında, 22 gibi yıl kısacık bir zaman diliminde, kullardan oluşan bir din-tarım imparatorluğunu, vatandaşlardan oluşan laik ve demokratik bir cumhuriyet haline dönüştürebilmiştir.

***

Demokrat Parti, 'zamanın ruhuna' uygun olarak, seçimle, dünyada eşi olmayan bir biçimde, mutlak yönetici İnönü'nün demokratik devrimiyle, iktidara gelmiştir.

Ama 'zamanın ruhunu' iyi kavrayamadığı, çoğulcu demokrasiyi özümlemediği ve çoğunluk diktatörlüğü biçiminde yorumladığı, 'bugünü' değil, 'dünü' yaşadığı

Bütün politikalarını 'dünkü' tek parti uygulamalarını örnek alarak oluşturduğu, iktidar sarhoşluğu ve intikam duygusuyla gözü karardığı için başarısız olmuştur.

***

Günümüzde, 'zamanın ruhu', demokrasi ve insan haklarıdır!

'Bugün', bize daha geniş özgürlükler, daha geniş katılımcılık ve daha adil bir toplum yönünü işaret etmektedir.

'Zamanın ruhuna' uygun olarak demokrasi (ve elbette onun önkoşulu olan laiklik) ile insan hakları ekseninde politikalar oluşturmak yerine

'Dünü' yaşamak

'Yüzleşme' adı altında 'intikamcı' politikalar oluşturmak

'Onlar da böyle yapmıştı, şimdi sıra bizde' demek

Sadece günümüzü ifsat etmekle kalmaz, geleceğimizi de karartır!Dinci Politika... Dinci Eğitim...
4 Şubat 2012 - Cumhuriyet
Bütün siyasal iktidarların bir rüyası vardır:

Eğitimi düzenleyerek, kendi anlayış ve ideolojilerinde bir kuşak yetiştirmek

Ve böylece oy oranlarını arttırarak sonsuza kadar iktidarda kalmak!

Gerçekleşmeyecek bir hayaldir bu!

Bırakın bir siyasal partinin eğitim yoluyla iktidarını uzatmasını, bir rejim bile sadece eğitim düzeni değişikliği ile sonsuza kadar devam edemez.

Örnek mi istiyorsunuz:

İşte Sovyetler Birliği!

Sadece örgün eğitimle değil, yaygın eğitimle de, rejimin ideolojik baskıları ile tüm toplumu seksen yıl eğitti de ne oldu?

***

Aslında o kadar uzağa gitmeye de gerek yok:

AKP yöneticileri aynaya baksınlar, kendilerini sorgulasınlar yeter

Kendileri, o kadar suçladıkları, 'jakoben' dedikleri, 'Kemalist ideoloji' diye yerden yere vurdukları eğitim sistemi içinde yetişmediler mi?

Bir eğitim sisteminin, amaçladığından çok daha farklı ürünler de verebileceğinin en güzel örneği bizzat kendileri değil mi?

Nedir bu hayalperestlik?..

Nedir bu Cumhuriyet'in temel değerlerine karşı olan olumsuz tutum?..

Evet, anlıyoruz, hiç kimse Mustafa Kemal Atatürk'ü sevmek zorunda değil

Ama herkes, başkasının inançlarına ve düşüncelerine, kimliğine saygı duymak, en azından kendine istediği saygıyı başkalarına da göstermek zorunda değil mi?

Hem seni bile farklı üreten eğitim sistemine 'Tek tornadan çıkan insanlar yetiştirmek istiyordu' diye eleştiri yönelteceksin

Hem de 'Tek tornadan çıkmanın en belirgin yöntemi olan din faktörünü' eğitime egemen kılmaya çalışacaksın!

Buradaki çelişki kimsenin dikkatini çekmiyor mu?

***

Kendine inanç özgürlüğü isteyip, kendi inancını herkese dayatmak

Kendine eğitim özgürlüğü isteyip, kendi monist ve dogmatik eğitim sistemini tüm topluma dayatmak

Dinci politikanın

Dinci eğitim sisteminin

Açmazlarıdır!

Demokratik değildir

İnsan haklarına hiç uygun değildir!

***

Aslında bu açmazlar demokratik bir ülkede dinci politika yapmanın açmazlarıdır:

Bir yandan temel hak ve özgürlüklerden yararlanarak kendi politikanı izleyeceksin

Öte yandan izlediğin bu politika ile temel hak ve özgürlükleri tahrip edecek uygulamalar yapacaksın!

***

Çağdaş demokrasi çoğulcudur

Tek bir dinin, tek bir mezhebin tekeline bırakılamaz

Çağdaş eğitim çoğulcudur, sorgulayıcıdır, araştırıcıdır

Dogmatik bir inancın tekeline bırakılamaz!

Madem ki her inanç mukaddestir, bırakın, her inanç sizinki kadar kendini ifade etme hakkını kullansın

Siyaset ve eğitim, inanç dünyasının mutlakçı, tartışılmaz, dogmatik yapısına tutsak edilmesin!

***

Unutmayın ki her eğitim sistemi, ne kadar dogmatik, ne kadar mutlakçı olursa olsun, farklı ürünler de verir.

Bırakın boş hayallerin peşinde koşarak eğitimi yozlaştırmayı, toplumu zorlamayı...

Siyasette de eğitimde de demokrat olun, DEMOKRAT!Acaba O İnsanlar Neler Hissediyordur?
6 Mart 2012 - Cumhuriyet
Sevgili okurlarım, bir yazarın, ister gazete yazarı olsun, ister deneme, roman ya da öykü yazarı, en önemli özelliği 'empati gücüdür':

'Kendini başkasının yerine koyabilmek', başkalarının durumunu, yaşadıklarını değerlendirebilmek, hissettiklerini, ruh halini anlayabilmek, çıkmazlarını, bu çıkmazlardan kurtulmak için ürettiği çözümleri görebilmek, başarılarını, başarısızlıklarını hissedebilmek, bir yazarı yazar yapan en önemli özelliktir.

'Empati gücü' yüksek olan yazar başarılı olur

Başka insanları, başka dünyaları, çelişkileri, sorunları, çözümleri okurlarına çok iyi anlatır.

'Empati gücü' düşük olan, başkalarının dünyalarına nüfuz edemeyen, onları anlayamayan bir yazar, bırakın başkalarının dünyalarını, kendi dünyasını bile okura yansıtamaz

Bencilliğinin ve benmerkezciliğinin labirentleri arasında sıkışır kalır

Ne kendine yararı olur ne de okurlarına!

***

Prof. Coşkun Özdemir'i düşünüyorum

Kendini insanlığa, hastalarına adayan bir anıt insanı

Binlerce kas hastasına, onların ailelerine hizmet eden, umutsuzlukları, normal yaşam koşullarının günlük faaliyetlerine intibakı sağlayarak aşan bu büyük insanı!

Acaba Kas Hastalıkları Derneği'nin sokağa atılma kararı eline ulaştığında ne hissetmiştir?

Öfke?

İsyan?

Düş kırıklığı?

Yenilmişlik duygusu?

Acaba insanlara, politikacılara, mesleğine olan inancını yitirmiş midir?

Hiç sanmıyorum

Coşkun Özdemir, sorunlar, olanaksızlıklar karşısında yılacak, pes edecek insan değildir

İnsanlığa ve hastalarına hizmet mücadelesine şu ya da bu biçimde devam edecektir.

Peki acaba Kas Hastalıkları Derneği'ni sokağa atan Belediye Başkanı Kadir Topbaş ne hissetmiştir bu kararı alırken?

Zafer?

Sevinç?

Hüzün?

Kuşku?

Utanç?

***

Silivri'de yargılananları, yurtdışında görev yaparken gelip teslim olan ve 'Kaçma şüphesi vardır' diye tutuklanan subayları düşünüyorum:

Acaba ne hissediyorlardır?

Peki ya onları tutuklayanlar?..

Bu kararları verirken ne hissediyorlardı acaba?

***

İçerde yatan gazetecileri, yazarları, bilim insanlarını, politikacıları, milletvekillerini düşünüyorum

Acaba ne hissediyorlardır?

Ya aralarında meslektaşları da olan bu kişileri ihbar eden, haklarında iftiralar yazan, yayan gazeteciler, medya mensupları, onların medya patronları

Ne hissediyorlardır?

***

Empati yapmak insanın önüne yeni ufuklar açar

Farklı dünyalarda değişik duygular yaşatır

Mutlu olanlarla sevindirir

Acı çekenlerle hüzünlendirir.

Nu mutlu empati yapabilenlere:

Onlar insanlığın gerçek temsilcileridir!Ah!' Demek ve 'Oh!' Çekmek
7 Ocak 2012 - Cumhuriyet
Canı yanan 'Ah!' der

'Ah!' diyenin başına gelenden sevinç duyan ise 'Oh' çeker

'Ah, canım yandı!' diyene, 'Oh olsun!' diye karşılık vermek hangi duyguların, hangi kişilik özelliklerinin, hangi toplumsal süreçlerin sonucudur?..

Hangi geçmiş hatalar, hangi saldırganlıklar, hangi siyasal kamplaşmalar, hangi hesaplaşmalar buna yol açar, hiç düşündünüz mü?

***

Son günlerde şaşırtıcı olaylar hızlandı

Önce herkesi çok ilgilendirmeyen ama medya dünyası içinde büyük şaşkınlık yaratan bir olay yaşandı

Habertürk kanalının genel yayın yönetmeni beklenmedik bir biçimde ve beklenmedik bir anda hem kanalın genel yayın yönetmenliğinden hem de Habertürk gazetesindeki köşesinden ayrıldı.

Olay, medya dünyasıyla ilgili olduğu için elbette bütün yayın organları tarafından büyütüldü

Açıklamalar yapıldı, yorumlar yazıldı, duygular dışavuruldu

Canı yananlar 'Ah!'

Memnun olanlar 'Oh olsun!' dedi.

Derken eski Genelkurmay Başkanı İlker Başbuğ tutuklandı

Olay henüz çok taze olduğu için kimlerin 'Ah!' dediği, kimlerin 'Oh!' çektiği henüz tam netleşmedi ama ilk tepkilere ve yorumlara bakarak hangi çevrelerin hangi duygularla dolu olduğunu kestirmek çok da zor olmasa gerek!

Başbuğ'un tutuklanmasının unutturduğu Uludere olayında, aralarında çocukların da bulunduğu Kürt kökenli 35 kaçakçı, terörist oldukları zannıyla bombalanarak öldürülmüştü.

Bu olayda da 'Ah!' diyenlerle 'Oh!' diyenler oldukça keskin çizgilerle birbirinden ayrı görünüyordu.

***

Toplumsal bunalım zamanlarında bireyler, kendilerini güvende hissetmek, en azından duygusal açıdan rahatlamak için kendi küçük gruplarına ya da siyasal-ideolojik kamplara sığınır

İçgüdüsel ve dolayısıyla son derece insani olan bu davranış, ne yazık ki siyasal-ideolojik kamplaşmaları daha da keskinleştirir!

***

Sovyetler Birliği'nin yıkılmasından ve Soğuk Savaş'ın bitmesinden sonra ortaya çıkan 'Küresel dönemde' bütün dünya değişim sancıları yaşıyor

Bu değişim, Ortadoğu'da, Balkanlar'da ve Kafkaslar'da, dünyanın yaşadığından çok daha hızlı ve derin

Türkiye bu 'şeytan üçgeninin' tam ortasında yer alıyor.

Üstelik de 'bölgesel güç' olduğu iddiası sadece ülke içinde değil, uluslararası platformlarda da geçerli

Bir başka deyişle, Türkiye sadece kendi içinde son derece sancılı bir dönüşüm yaşamakla kalmıyor, bölgesindeki 'şeytan üçgeninde' yaşanan değişikliklerden de etkileniyor

Üstüne üstlük bir de bu bölgesel değişmelerin yönlendirilmesinde rol üstlenmek üzere teşvik ediliyor ve de gönüllü oluyor!

Böyle kritik bir zamanda ve böyle bir kritik bir durumda, önce iktidarın ve iktidarı destekleyenlerin, sonra da muhalefetin ve muhalif olanların, gerek üsluplarını gerekse tutum ve davranışlarını, düşüncelerinden ödün vermeden, nezaket ve terbiye sınırları içinde tutmaları, öfke, sevinç ya da intikam naraları atmak yerine, akılcı açıklamalar ve yorumlar yapmaları daha anlamlı olacaktır

Başbakan'la gazeteciler arasındaki polemiklerin tırmandığı, ekran tartışmalarındaki seviye düşüklüğünün ve gerginliklerin Meclis kürsüsünde de görüldüğü bugünlerde, bu gözlemimi yöneticiler ve politikacılar kadar medya mensuplarına da ilişkin olarak yaptığımı belirtmek isterim:

'Keskin sirkenin zararı küpünedir' sözü unutulmamalıdır

Lüzumsuz sertlik kimseye bir şey kazandırmaz

Olsa olsa, 'Ah!' diyenlere ve diyecek olanlara 'Oh!' çekenlerin sayısını arttırır

Ve hem ülkeye, hem siyasete hem de kişilere zarar verir!Fransa ve Türkiye, Demokrasi ve Demagoji
28 Ocak 2012 - Cumhuriyet
Fransa, Türkiye, Demokrasi ve Demagoji arasında dörtlü bir permütasyon ilişkisi var.

Sarkozy'nin girişimiyle başlatılan, Ermeni soykırımını bir gerçek olarak kabul eden ve bunun inkârını cezalandırarak bilim, araştırma ve düşünce özgürlüklerini yok eden yasa girişimini düşünürken, bu dörtlü arasındaki ilişkilerin ilginç çizgisi dikkatimi çekti:

Çünkü bu çizgi, tarihin, bilimin, dostluğun, demokratik mücadelenin, insanlığın imbiklerinden süzülmüş ilişkileri taşıdığı gibi

Aynı zamanda

Günümüzün gerçekleri olarak ortaya çıkan kalabalıkların yıkıcı gücünün, demokrasinin iktidar adına çarpıtılmasının, çıkarcılığın idealizmin önüne geçmesinin, kısacası yozlaşmanın da özelliklerini yansıtıyor.

Galiba diyalektiğin en önemli kurallarından biri olan 'zıtların birlikteliği' böyle bir şey:

Sadece bir olay, bir varlık, bir süreç değil, özellikle karmaşık ilişkiler, tarihsel oluşumlar ve elbette siyasal rejimler ve oluşumlar 'zıtların birlikteliğini' bilmeden anlaşılamıyor ve çözümlenemiyor.

Bakın bu dörtlü arasındaki karmaşık ve çelişkili ilişkiler ne denli şaşırtıcı.

***

Türkiye Osmanlı'dan beri siyasal rejim modeli olarak Batı demokrasilerinden, özellikle de Fransa'dan etkilendi.

Bu etkilenme, demokrasinin önkoşulu olan laiklik ilkesinin ve idare hukukunun Fransa'dan esinlenerek oluşturulmasına yol açacak kadar derin oldu.

Türkiye'deki bütün özgürlük ve demokrasi tartışmalarında, Fransa bir 'özgürlük modeli' olarak ele alındı, örnekler verildi ve Fransız standartlarına erişilmeye çalışıldı.

Bu anlamda 'Türkiye demokrasi ve insan hakları konusunda Fransa'yı örnek aldı' demek çok da abartma olmaz.

Şimdi aynı Fransa, Türkiye'ye, kalabalıkların duygularını istismar ederek demokrasinin nasıl yozlaştırılacağının örneğini veriyor

Yani bir demagoji örneği!

(Çünkü 'demagoji'nin tanımı, genellikle sanıldığı gibi sözcük ve mantık oyunları yapmak değil, 'geniş kitlelerin duygularını okşayarak, onları aldatmak' anlamına gelir.)

Bu garip ve ters demokrasi-demagoji etkileşimi sürecinde, daha da ters bir şey var:

Türkiye çok partili demokrasiye geçtiğinden beri iktidara gelen sağ partiler, kendilerine oy veren muhafazakâr kitlelerin din duygularını istismar ederek demokrasinin temel kurum ve kurallarını zedelediler ve zedelemeye devam ediyorlar!

Demokrasiyi korumak isteyenler ise genellikle Batı demokrasilerinin kurum ve kurallarından, anayasa mahkemesi uygulamalarından, özellikle de Fransa örneğinden güç ve destek aldılar.

Şimdi ise tam tersi bir süreç yaşanıyor:

Sarkozy, hem Fransa'nın övündüğü hem de Türkiye'nin örnek aldığı demokrasiyi, Türkiye'de çok kullanılan bir yozlaştırma yöntemi ile, kalabalıkların duygularını okşayarak, yani demagoji yaparak iktidarını sürdürmek adına, zedeliyor.

Türkiye'nin tepkileri malum:

Sadece Ermeni olayına dönük ve sığ bir yaklaşım

Kimse 'Tarih tarihçilere bırakılmalıdır' klişesinin dışında bir yaklaşım sergilemiyor.

Oysa Fransa'da oluşan tepkiler, elbette Türkiye'nin sorunu olarak da konuya yaklaşıyor ama temelde daha kuramsal ve ideolojik bir demokrasi tartışması var:

Demokrasinin, özgürlüklerin korunması -ve bu arada Türkiye'ye yapılacak haksızlığın da engellenmesi- için umut Fransız Anayasa Konseyi'nde

Fransız Meclisi'nin aldığı karar, iptal edilmesi için Anayasa Konseyi'ne götürülmeye çalışılıyor

Yani 'seçilmişlerin' aldığı bir karar, demokrasiye aykırı olduğu gerekçesiyle, anayasayı koruyan 'yargıçlar' tarafından iptal ettirilmeye çalışılacak!

Ve Fransa'nın demokratları, Sarkozy'nin demokrasiyi zedeleyen tavrına karşı bu seçeneği kullanmaya hazırlanıyor.

Şimdi Fransa'nın önünde iki seçenek var:

Ya Meclis'in kararı yürürlüğe girecek ve Türkiye'ye de örnek olan demokrasisi zedelenecek

Veya Anayasa Konseyi bu yasayı iptal edecek ve Fransa'da demokrasi korunacak!

Yıllardır demokrasisini demagojik yöntemlerle yozlaştıran Türkiye'nin, Fransa'da 'yargıçların anayasa denetimine' bel bağlaması tarihin ironik oyunlarından biri

Ama aynı zamanda bütün politikacılara da bir ders niteliği taşıyor!Balbay'dan Bir Benzetme ve Bir Katkı
21 Ocak 2012 - Cumhuriyet
Mustafa Balbay sadece bir gazeteci değildir

Bir düşünce adamıdır

Genç bir bilgedir

Ve bir dil ustasıdır.

Yazılarında sadece özgün düşünceler, ilginç gözlemler, ufuk açıcı öneriler aktarmakla kalmaz, bunları etkileyici bir dil cambazlığıyla gerçekleştirir.

Bugün 'Tutuklu Gazete'nin ikinci sayısında yazdığı, yine bir benzetme kullandığı yazıyı aktarmak ve bu yazı üzerinde bir 'çeşitleme yaparak' ona selam göndermek istiyorum.

Yazı şöyle:

'Her yer iktidar kokusuyla dolduğunda

Mustafa BALBAY

Silivri 1 No'lu F Tipi Cezaevi

Tecrit Hücresi

İSTANBUL

Kızılderili reisi Seattle'ın, yaşadığı toprakları ABD yönetiminin satın almak istemesi üzerine 1885'te Amerikan Başkanı'na yazdığı mektup küresel değerdedir. Aradan yüzyıllar geçmiş olmasına karşın hâlâ güncelliğini korumaktadır.

O mektubun küçük bir bölümünü paylaşmak isterim:

'Gökyüzünü, toprağın sıcaklığını nasıl satın alabilir ya da satabilirsiniz? Bunu anlamak bizler için çok güç. Bu toprakların her parçası halkım için kutsaldır. Çam ağaçlarının pırıldayan iğneleri, vızıldayan böcekler, ak kumsallı kıyılar, karanlık ormanları ve çayırları örten buğu, halkımın anılarının ve yüzlerce yıllık deneyimlerinin bir parçasıdır.

Ormanlardaki ağaçların damarlarında dolaşan su, atalarımızın anılarını taşır. Biz buna inanırız

Bir gün bakacaksınız ki, göklerdeki kartallar, dağları örten ormanlar yok olmuş Her yer insan kokusuyla dolmuş.

İşte o gün insanoğlu için yaşamının sonu ve varlığını sürdürebilme savaşımının başlangıcı gelip çatmış olacak'

Kızılderili reisinin doğanın dengesine, güzelliğine, bütün canlıların bir arada yaşamasının insan için önemine vurgu yapan bu mektubu demokrasiye de uyarlanabilir.

Demokrasinin ayakta kalması da tıpkı doğada olduğu gibi bütün canlıların birbirini tamamlayan varlığına bağlıdır. Doğadaki ırmaklar, ağaçlar, canlılar gibi demokraside her kurum ötekine hayat verir. Hiçbiri tek başına bir önem ifade etmez. Her bir kurum ötekiyle birlikte vardır.

Eğer bir iktidar, 'demokrasinin tek kurumu benim. Benden başkası yoktur. Her kurum benimle birlikte vardır' derse, orada erozyon başlamış, denge kaymış, pek çok kurum fiilen ölmüş demektir.

Bugün Türkiye'de iktidar sahipleri böyle bir konumdadır.

Bir iktidar kendi sesi dışındaki tüm sesleri yok etmeye başladığı gün kendi varlığı da tehlikeye girmiş demektir.

Medyanın susturulması, doğada oksijenin bitmesi demektir. Böyle bir ortamda en güçlü canlı bile ayakta duramaz.

Türkiye'de her yer adım adım iktidar kokusuyla dolmaktadır'

***

Balbay genellikle sözcükleri böler, eğer, büker, onlara yeni anlamlar verir ve esprili bir biçimde aktarır düşüncelerini.

Yukardaki yazıda da yaptığı 'demokrasi uyarlaması' yine hoş bir benzetme.

Şimdi ben tek bir harf değişikliğiyle Balbay'ın yazısı üzerine bir çeşitleme yapmak istiyorum:

'Koku' sözcüğüne bir 'r' harfi ekleyerek ürettiğim 'korku' kelimesiyle.

Yazının başlığı şöyle oluyor o zaman:

'Her yer iktidar korkusuyla dolduğunda'

Ve elbette bitiş cümlesi de şöyle değişiyor:

'Türkiye'de her yer adım adım iktidar korkusuyla dolmaktadır'

Evet Balbay ve pek çok kişi içerde

Ama korku her yere sindi!Anlayan Beri Gelsin!
5 Ocak 2012 - Cumhuriyet
'Kirli savaşın' aldığı 35 canla ilgili tartışmalar süredursun...

35 milyon kadını ilgilendiren bir olay gözlerden kaçtı:

Geçenlerde Bakanlar Kurulu'na sunulan bir yasa taslağının şiddetten kimlerin korunacağına ilişkin maddesinden 'yakın ilişki içinde yaşayanlar' ifadesi çıkartıldı.

Böylece yasa, yalnızca 'resmi nikâhlı evliler, boşananlar ve nişanlılar' için geçerli olacak.

Birlikte yaşayan kişilerse koruma kapsamına alınmayacak.

Peki ya başka kadınlar?..

Arkadaşı, sevgilisi, imam nikâhıyla yaşadığı adam, yüz vermediği komşusu, iş arkadaşı tarafından şiddete maruz kalan veya şiddet tehdidi altında olanlar

***

Gerçekten anlamıyorum...

Kadına şiddet sadece 'resmi' yakınları tarafından mı uygulanır?..

Sadece aile içinde mi var?

Siz hiç sınıf arkadaşının, komşusunun, iş arkadaşının şiddetine veya tehdidine uğrayan kadın duymadınız mı?

Bu yasayı hazırlayanlar nerede, hangi toplum düzeninde yaşıyor?

Yasa taslağının birinci maddesi kimlerin şiddetten korunacağını düzenlemiş:

'Kanun, şiddete uğrayan veya şiddete uğrama tehlikesi bulunan; kadınların, çocukların, eşlerin, nişanlıların, yakın ilişki içinde yaşayanların, nişanlılık veya evlilik birliği ya da beraberliği herhangi bir sebeple sona ermiş olan bireylerin veya diğer aile bireylerinin, tek taraflı ısrarlı takip mağduru olan kişilerin korunması ve şiddetin önlenmesi amacıyla alınacak tedbirlere ilişkin usul ve esasları kapsar.'

Zaten yetersiz ve muğlak metni yoruma açık olan bu tasarıdan 'yakın ilişki içinde yaşayanlar' ifadesinin dahi çıkartılması ne anlama geliyor?

Şiddetten korunmak için mutlaka 'resmi ilişki içinde' olmak mı gerek?

Örneğin şu aptal soru geliyor insanın aklına:

Bir erkekle ilişki yaşamayı reddettiğinden dolayı şiddete uğrayan kadınlar ne olacak?

Şiddet tehdidi alan, şiddete uğrayan kadının ilişkisini mi irdeleyeceğiz önce?

Bu ilişkiyi kim irdeleyecek?

Yakın ve gerçek bir şiddet tehdidi karşısında olan kadına, 'Sen gel de önce şu adamla olan ilişkini bize bir anlat hele bakalım!' mı denilecek?

Ama medyaya sansür ve ceza unutulmamış:

Tasarıda şiddete uğrayanın ve yakınlarının kişilik haklarını ihlal eden, dinleyiciyi veya izleyicilere duygusal açıdan zarar veren ifade ve görüntüleri kullanan yayın kuruluşlarına 10 bin liradan az olmamak kaydı ile 20 bin liraya kadar para cezası verilecek.

Elbette iyi maddeler de var:

Eşine veya çocuklarına şiddet uygulayan erkekler, hem zorunlu ruhsal tedavi alacak hem de işsizse meslek edindirme gibi kurslara yönlendirilecek.

Şiddet uygulayan ya da uygulama ihtimali bulunan birey evden uzaklaştırılacak ve müşterek konut mağdura tahsis edilecek. Mağdurun hayati tehlikesinin bulunması halinde kimliği de değiştirilecek.

Yargıç, şiddet uygulayan kişinin elektronik sistemle takibine karar verebilecek. Ayrıca mağdur kadınlara da 'panik kolyesi' sistemi getirilecek.

Bütün bunlar iyi hoş da kadın 'hangi ilişki içinde olduğu erkeklere karşı korunacak' ya da 'ilişki içinde olmadığı veya ilişkiye girmeyi reddettiği erkeklere karşı korunmayacak mı' soruları yasa tasarısının olumlu yönlerini silip süpürüyor...

'Kadının yeri evidir' diyen, tesettürü 'özgürlük' adına dayatan zihniyet, iyi niyetle de olsa, ancak böyle eksik, yoruma açık, muğlak metinli tasarılar hazırlayabiliyor ve tasarıda da ancak olumsuz değişiklikler yapabiliyor galiba!Kahramanlar Yalnız Ölmez!
17 Ocak 2012 - Cumhuriyet
Ben Türk-Yunan dostluğuna yürekten inananlardanım

Sadece birbirimize benzediğimiz, Osmanlı'nın mirasçıları olduğumuz için değil

Komşu olduğumuz, Atatürk'ün doğum yeri Selanik'te, Patrikhane İstanbul'da olduğu için de değil

Aynı bölgede yaşayan, aynı yazgıyı paylaşan ama farklı dinlerden gelen, tarihsel rekabetler, çatışmalar yaşamış iki ülke olduğumuz için...

Türk-Yunan dostluğu, sadece iki ülkenin değil, çağdaş dünyada geçmişte önemli çatışmalar yaşamış, farklı dinlere sahip iki devletin, insanlık barışı uğruna geçmişe sünger çekebileceğini, farklı iki din mensuplarının bir arada barış içinde yaşayabileceklerini, dostluk ve ittifak içinde bölge ve dünya barışına katkıda bulunabileceklerini göstereceği için!

Abdi İpekçi öldürüldükten sonra, bir Yunanlı mühendis, Andreas Politakis, onun anısını yaşatmak için 'Abdi İpekçi Barış ve Dostluk Ödülü'nü' kurdu.

Milliyet Gazetesi de ödülün sponsoru oldu.

Ben de kurulduğu yıldan beri sürekli olarak bu ödülün jürisinde görev yaptım...

Elimizden geldiğince kültür, sanat ve edebiyat alanında Türk-Yunan dostluğunu geliştirmeye çalıştık.

Bir yıl Türkiye'de, bir yıl Yunanistan'da verilen ödül dolayısıyla sık sık Atina'ya gittim...

Mikis Theodorakis gibi Yunanlı dostları, Yunan kültürünü yakından tanıma, güncel sorunları tartışma fırsatı buldum.

Bilmiyorum hâlâ geçerli mi, ama o zamanlar pek çok gazeteci ve akademisyen dostumdan duyduğum bir söz vardı:

'Türkiye ile Yunanistan arasındaki sorunların çoğu sunidir, politikacılar tarafından yaratılmakta ve abartılmaktadır' denirdi.

Elbette kastedilen politikacılar, her iki ülkedekiler olduğu kadar Kıbrıs'taki politikacılardı da.

***

Rauf Denktaş'la yakın bir dostluğumuz yoktu.

Makarios'a darbe girişiminden önce, Lefkoşa'da, Ledra Palas'taki bir bilimsel toplantı dolayısıyla gittiğim Kıbrıs'ta, Dr. Fazıl Küçük hayattayken tanışmıştık.

O zaman bana 'Fazıl Küçük devletin lideri, Rauf Denktaş toplumun lideri' olarak tanıtılmıştı.

Son olarak da sevgili dostum eski Dışişleri Bakanı İsmail Cem'in ölüm yıldönümü dolayısıyla düzenlenen toplantıda karşılaşmıştık.

Ben konuşurken, Denktaş en ön sırada oturuyordu.

Başlarken onu 'Aramızda bir kahraman var!' diye selamlamış ve Cem'i anmaya başlamadan önce birkaç cümle ile Denktaş'ın toplantıya katılmasının önemine ve anlamına değinmiştim.

***

Dünya barışı için Arap-İsrail anlaşmazlığı ve Filistin sorunu neyse, bölge barışı için de Türkiye-Yunanistan anlaşmazlığı ve Kıbrıs sorunu odur:

Filistin sorunu çözülmeden dünya barışının, Kıbrıs sorunu çözülmeden bölge barışının tesis edilmesi çok zordur.

***

Soğuk Savaş zamanında başlayan Kıbrıs sorunu, Sovyetler Birliği'nin çöküşünden sonra ortaya çıkan küresel dönemde büyük devletlerin, özellikle de ABD'nin ve Yunanistan'ın tam üye olmasından sonra AB'nin tavır değiştirmesiyle farklı bir konjonktürle karşı karşıya kalmıştı.

Türkiye'deki iktidar değişikliğiyle de desteklenen bu yeni konjonktür, 'uzlaşma' adına, olaya insan hakları bağlamında, adada yaşayan Kıbrıs Türklerinin kültürel kimlik, özgürlük ve bağımsızlıkları açısından bakan ve bunu tarihsel bir çizgide savunan Denktaş'ı devre dışı bıraktı ve yalnızlaştırdı.

Ama Denktaş yalnız ölmedi

Çünkü kahramanlar yalnız ölmez

Ve tarihin şanlı sayfalarına, insanların kalplerine gömülür!'Koku' ve 'Korku'
23 Ocak 2012 - Cumhuriyet
Mustafa Balbay sadece bir gazeteci değildir...

Bir düşünce adamıdır...

Genç bir bilgedir...

Ve bir dil ustasıdır.

Yazılarında sadece özgün düşünceler, ilginç gözlemler, ufuk açıcı öneriler aktarmakla kalmaz, bunları etkileyici bir dil cambazlığıyla gerçekleştirir.

Bugün, 'Tutuklu Gazete'nin ikinci sayısında yayımlanan ve içinde yine bir benzetmenin yer aldığı yazısını aktarmak, onun üzerine bir 'çeşitleme yazarak' Sevgili Balbay'a selam göndermek istiyorum.

Yazı şöyle:

'Her yer iktidar kokusuyla dolduğunda...

Mustafa BALBAY

Silivri 1 No'lu F Tipi Cezaevi

Tecrit Hücresi

İSTANBUL

Kızılderili reisi Seattle'ın, yaşadığı toprakları ABD yönetiminin satın almak istemesi üzerine 1885'te Amerikan Başkanı'na yazdığı mektup küresel değerdedir. Aradan yüzyıllar geçmiş olmasına karşın hâlâ güncelliğini korumaktadır.

O mektubun küçük bir bölümünü paylaşmak isterim:

'Gökyüzünü, toprağın sıcaklığını nasıl satın alabilir ya da satabilirsiniz? Bunu anlamak bizler için çok güç. Bu toprakların her parçası halkım için kutsaldır. Çam ağaçlarının pırıldayan iğneleri, vızıldayan böcekler, ak kumsallı kıyılar, karanlık ormanları ve çayırları örten buğu, halkımın anılarının ve yüzlerce yıllık deneyimlerinin bir parçasıdır.

Ormanlardaki ağaçların damarlarında dolaşan su, atalarımızın anılarını taşır. Biz buna inanırız

Bir gün bakacaksınız ki, göklerdeki kartallar, dağları örten ormanlar yok olmuş... Her yer insan kokusuyla dolmuş.

İşte o gün insanoğlu için yaşamının sonu ve varlığını sürdürebilme savaşımının başlangıcı gelip çatmış olacak...'

Kızılderili reisinin doğanın dengesine, güzelliğine, bütün canlıların bir arada yaşamasının insan için önemine vurgu yapan bu mektubu demokrasiye de uyarlanabilir.

Demokrasinin ayakta kalması da tıpkı doğada olduğu gibi bütün canlıların birbirini tamamlayan varlığına bağlıdır. Doğadaki ırmaklar, ağaçlar, canlılar gibi demokraside her kurum ötekine hayat verir. Hiçbiri tek başına bir önem ifade etmez. Her bir kurum ötekiyle birlikte vardır.

Eğer bir iktidar, 'Demokrasinin tek kurumu benim. Benden başkası yoktur. Her kurum benimle birlikte vardır' derse, orada erozyon başlamış, denge kaymış, pek çok kurum fiilen ölmüş demektir.

Bugün Türkiye'de iktidar sahipleri böyle bir konumdadır.

Bir iktidar kendi sesi dışındaki tüm sesleri yok etmeye başladığı gün kendi varlığı da tehlikeye girmiş demektir.

Medyanın susturulması doğada oksijenin bitmesi demektir. Böyle bir ortamda en güçlü canlı bile ayakta duramaz.

Türkiye'de her yer adım adım iktidar kokusuyla dolmaktadır...'

***

Balbay genellikle sözcükleri böler, eğer, büker, onlara yeni anlamlar verir, düşüncelerini esprili bir biçimde aktarır.

Yukardaki yazıda da Kızılderili reisi Seattle'ın mektubunu demokrasiye uyarlaması yine hoş bir benzetme.

Şimdi ben tek bir harf değişikliğiyle Balbay'ın yazısı üzerine bir çeşitleme yapmak istiyorum:

'Koku' sözcüğüne bir 'r' harfi ekleyerek ürettiğim 'Korku' kelimesiyle.

Yazının başlığı şöyle oluyor o zaman:

'Her yer iktidar korkusuyla dolduğunda'

Ve elbette bitiş cümlesi de şöyle değişiyor:

'Türkiye'de her yer adım adım iktidar korkusuyla dolmaktadır'

Evet Balbay ve pek çok kişi içerde...

Ve korku dışarda her yerde!

Not: Yurt dışında bulunmamdan kaynaklanan bir aksaklık nedeniyle Cumartesi günü yayımlanan yenilediğim yazımı yeniden ilginize sunuyorum.Türkiye'de Demokrasi Umudu?
19 Ocak 2012 - Cumhuriyet
Türkiye demokrasi açısından yine karanlık bir dönemden geçiyor

Hapishaneler yine gazetecilerle, aydınlarla dolu

Medya tam bir baskı altında

Herkes her an her yerde dinleniyor, izleniyor, kayda alınıyor

Kimin ne zaman, nerede, nasıl tutuklanacağı belli değil

Üstelik bütün bunları, demokrasinin nimetlerinden yararlanarak iktidara gelen ve yine demokrasinin nimetlerinden yararlanarak iktidarını pekiştiren bir parti yapıyor.

Burada bir terslik yok mu?

Demokrasi sayesinde iktidara gelenlerin demokrasiyi zedeleyeceklerine, geliştirmeleri gerekmez mi?

***

Sorun galiba, Türkiye'de demokrasiyi kuranların demokratik yollarla iktidara gelmemiş olmasında yatıyor:

Başka bir deyişle, Türkiye'de demokrasi talebi aşağıdan yukarı gelmedi

Osmanlı 'kullarının', geniş kitlelerin böyle bir talebi yoktu

Tam tersine demokrasi talebi, Batı'nın etkisiyle, geniş kitlelerden kaynaklanmayan iki farklı merkezden ortaya çıktı:

Birinci merkez, Batı'nın sömürgesi haline gelmiş olan imparatorluğu kurtarmak isteyen, bu amaçla padişahın dinsel-geleneksel yetkilerini sınırlamak ve bir anayasal rejim kurmak isteyen İttihatçılardı.

İkinci merkez, endüstri devriminin sonunda ortaya çıkan milliyetçilik akımlarıyla bilinçlenen azınlıklar (Osmanlıların deyişiyle milletler) ve onların arkasındaki Batılı devletlerin baskısıydı.

Osmanlı'nın son dönemindeki demokrasi atılımları, anayasacılık biçiminde oluştu ama temel hak ve özgürlükleri geliştirmek yerine, iktidarın padişahtan İttihatçılara geçmesinden ve azınlıklara tanınan haklarla birlikte, devam eden baskıdan, isyanlardan ve yitirilen topraklardan başka bir sonuç vermedi

Ne geniş kitleler bilinçlendi, ne de demokrasinin temel kurum ve kuralları doğru dürüst geliştirilebildi.

Derken, Birinci Dünya Savaşı yenilgisi, Kurtuluş Savaşı ve bu savaşı kazanan komutanın (bütün komutanların değil, sadece Mustafa Kemal'in, onun yardımcısı İsmet Paşa'nın ve Mustafa Kemal'in yanında yer alan Fevzi Çakmak'ın) iradesiyle Cumhuriyet kuruldu.

1923-1946 arasında, altısı savaş yokluklarla geçen, 22 yıllık kısa bir dönemden sonra da Çok Partili Rejime geçildi.

Bu geçiş de, geniş halk kitlelerinden gelen taleplerin sonunda ortaya çıkan bir oluşum değildi

Bir yandan Sovyet tehdidinden, bir yandan Batılı ülkelerin savaş sonrasında kurduğu demokrasi cephesinden, öte yandan İsmet Paşa'nın Atatürk'ü tamamlamak, Atatürk devrimlerini demokrasiyle taçlandırmak arzusundan kaynaklanıyordu.

Böylece Türkiye Cumhuriyeti 'Tek ve biricik laik ve demokratik bir İslam toplumu' kimliğiyle oluştu

Oluştu ama bu oluşum, Osmanlı'nın endüstri devrimini kaçırmış olmasından ve toplumun kendi iç dinamikleri ile dönüşememiş olmasından dolayı, hep tepeden inme kararlar ve devrimlerle gerçekleşti.

Tepeden inme gelen demokrasinin olanaklarından yararlanarak iktidar olan Demokrat Parti de bu nimetin bilincine varamadı ve demokrasiyi geliştirmek yerine, (kendisine 'demokrasi adına' iktidarı ikram eden) tek parti yönetiminin eski baskıcı yöntemlerini uyguladı.

***

Türkiye yaklaşık yarım yüzyıldır, çok kısa araların dışında, ya sağ iktidarlar ya da askeri darbeler tarafından yönetiliyor.

Her ne kadar 1960 müdahalesi demokrasinin temel kurum ve kurallarını kurmuş ve temel hak ve özgürlükleri güvencelere kavuşturmuş idiyse de, Menderes ve arkadaşlarını asarak bu dönüşüme kin ve intikam duygularının tohumlarını ekti.

1971 ve 1980 müdahaleleri ise temel hak ve özgürlüklere getirilen güvenceleri zedeledi, üstelik ülkeye büyük baskılar yaşatarak yeni düşmanlıkların ortaya çıkmasına yol açtı.

Seçilmiş sağ iktidarlar da bütün bu kaotik ortam içinde demokrasiyi geliştirmek yerine, kendi ceplerini doldurmayı ve iktidarlarını mutlaklaştırmayı yeğledi.

Şimdi tam artık geniş kitleler de bilinçlenmeye başladığında AKP iktidarı yeniden demokrasi konusunda sınırlayıcı ve kısıtlayıcı bir çaba sergiliyor.

Sanıyorum bu çaba, yaklaşık 60 yıldır süren demokrasi mücadelesinde haksızlığa uğradığını düşünen gruplar, temel hak ve özgürlüklerin sadece kendileri için değil, herkes için gerekli olduğunu anladığı zaman başarısız olacaktır!

Son Hrant Dink davası kararına gösterilen tepkiler bunun işareti sayılabilir.Silivri ile ABD Büyükelçiliği Arasındaki Köprü: Sızıntı
12 Şubat 2012 - Cumhuriyet
'Sızıntı - WikiLeaks'te Ünlü Türkler', Silivri'de Odatv davasından tutuklu yargılanan Barış Terkoğlu ve Barış Pehlivan'ın yeni kitabının adı.

Şu günlerde 'En çok satanlar' listesinin başında.

Kitap, Amerika Birleşik Devletleri'nin Ankara Büyükelçiliği'nden yollanan mesajları sistematik bir biçimde irdelemiş ve böylece çok önemli bilgileri dikkatlere sunmuş.

Aslında elbette bu bilgiler, WikiLeaks belgeleri ilk yayımlandığında açıklanmıştı, ama yüz binlerce belgeyi süzgeçten geçirmek, irdelemek çok zor ve uzun bir işti.

İşte iki genç gazeteci, tutukluyken bu işi gerçekleştirdiler

Üstelik de sınırlı ve kısıtlı olanaklarla.

Gençlik işte böyle bir şey:

Hücreye de kapatsanız ferman dinlemiyor!

***

Kitapta yayımlanan belgelerin içinde çok önemli bilgiler yer alıyor.

Örneğin, bazı polislerin Büyükelçiliğe, Silivri davaları hakkında brifing verdiği ve suçlamalardaki iddiaların doğruluğunda ısrar ettikleri anlaşılıyor.

İşin ilginç yanı, resmi makamların bu brifinglerden haberleri olmadığını söylemeleri.

Ayrıca polislerin verdikleri bilgilerin sadece davalarla sınırlı olmadığı da anlaşılıyor.

Amerikan Büyükelçiliği görevlilerine, Yaşar Büyükanıt, ve Deniz Baykal ile de ilgili bilgiler aktarılmış.

Resmi makamların yalanlamaları üzerine işin peşine düşen Baykal, 'Amerikalı yetkililerinin brifing almadan uydurma bir senaryoyu Washington'a telgraf çekmesine ihtimal vermiyorum' diyor ve ABD Büyükelçiliği yetkililerinin açıklama yapması gerektiğini söylüyor.

Ben, Büyükelçiliğin böyle bir açıklama yapacağını tahmin etmiyorum; nitekim ABD Dışişleri Bakanlığı sözcüsü de böyle bir açıklama yapmayacaklarını söyledi

Ama Baykal'ın da işin peşini bırakmayacağı açık; nitekim suç duyurusunda bulundu bile.

***

Silivri'de tutuklu yargılanan CHP milletvekili Mustafa Balbay da savunması sırasında kitaptaki bu belgelere gönderme yapıyor.

Balbay, 'WikiLeaks belgelerine göre Amerikalılara bilgi veren yetkililer 'Mahkûmiyet kesin, bu dava sağlam. Ama hâkimlere güvenemiyoruz' diyorlarmış' deyince, Başkan Hasan Hüseyin Özese araya girerek, 'Dava dışı beyanlar bizi bağlamaz. Örgüt var mı yok mu yargılama sonunda belli olacak' diye yanıt veriyor.

'Yargılamanın sonu' ise, iddianamenin hacmine ve duruşmaların hızına bakılırsa, 'Çıkmaz ayın son çarşambası' gibi görünüyor!

***

Belgelerden anlaşılan bir başka nokta da Amerikalıların, AKP iktidarına, medya desteğine muhtaç olduğunu belirtmeleri.

Bu nokta, Ciner Grubu'nun medyasına el konularak, Sabah, atv ve dağıtım şirketinin Ahmet Çalık'a devredilmesinin arkasındaki sürece ışık tutuyor olabilir.

Elbette kitapta, AKP'lilerin birbirleri hakkındaki yargılarından, komutanların değerlendirilmelerine kadar daha pek çok kritik bilgi var, ama her birini ele alıp çözümleme yapmak bir sütuna sığacak bir iş değil.

***

Mustafa Balbay da tutukluyken Silivri davaları hakkında kitaplar yazmış ve sonuçta kendini tek kişilik tecrit hücresinde bulmuştu; hâlâ da orada, bugün 350'nci gününü tamamladı.

Silivri Cezaevi'nde 1 yıldır tutuklu bulunan Sızıntı kitabının yazarlarından odatv Genel Yayın Yönetmeni Barış Pehlivan'ın da koğuşu değiştirildi.

Bir yıldır Soner Yalçın'la birlikte kaldığı koğuştan, 'Aynı davadan yargılananlar aynı koğuşta kalamaz' denilerek başka yere nakledildi.

Pehlivan avukatına verdiği mesajda:

'Zorlu cezaevi şartlarında Barış Terkoğlu'yla birlikte gazetecilik yaptık. Akılları sıra bunun 'bedelini' ödetiyorlar. Sızıntı'yı okuyanlar, neden cezaevinde olduğumuzu ve neden hâlâ cezalandırıldığımızı anlayacaktır. Hücreye de koysalar, gazetecilik yapmaya devam edeceğim' dedi.

***

Gülen Cemaati'ne yakın kişiler, uzunca bir süredir, Silivri davalarının arkasında ABD'nin olduğunu hep bir ağızdan ve ısrarla öne sürüyorlar.

Bu iddia ne kadar doğrudur bilinmez

Ama en azından bazı polislerin bu konuda Amerikalıları sürekli bilgilendirdikleri açık!Sevilen Lider Korkulan Lider Güvenilen Lider
24 Ocak 2012 - Cumhuriyet
Sevgili okurlarım

Sevilen bir insan mı olmak istersiniz

Korkulan bir insan mı

Yoksa güvenilen bir insan mı?

***

Nasıl bir siyasal lider tarafından yönetilmek istersiniz?

Sevilen bir lider mi

Korkulan bir lider mi

Yoksa güvenilen bir lider mi?

***

Elbette başka seçenekler de var:

Sevgi, korku, güven duygularını üç, iki ve tek seçenek olarak sıralayabilirsiniz

Örneğin ne sevilen, ne korkulan ama güvenilen bir lider

Ya da güvenilmeyen, sevilmeyen ama korkulan bir lider gibi...

Benim tercihim, sevilen ve güvenilen liderden yanadır

Hatta sevgiyi de bir yana bırakıp, sadece güvenilen bir lideri de tercih edebilirsiniz.

Pek doğal olarak, sevilmeyen, güvenilmeyen ama korkulan bir lider ancak otoriter ve totaliter rejimlerde görülür.

***

Sevgi, korku ve güven, üretildikçe büyüyen duygulardır

Bu nedenle sevgiye sevgiyle, güvene güvenle aynen karşılık vermek

Ama korkuya karşı korkusuzlukla direnmek gerekir

Böylece sevgi ve güven artar, büyür; korku azalır!

***

Demokrasilerde liderlik ne sevgiye dayanır ne de korkuya

Güven en önemli duygudur bir insanı lider seçmek için!

(Pek doğal olarak umut da unutulmamalıdır!)

Elbette sevgi de her zaman yararlıdır, ama zorunlu değildir.

Demokrasilerde liderlik 'eşitler arasındaki birinciliğe' dayanır.

Bir başka deyişle, demokrasilerde liderler normal, olağan insanlar arasından seçilir

Sevilmeleri çok da gerekli değildir

Hele hele kendilerinden korkulmalarına hiç ama hiç gerek yoktur

Hatta demokrasilerde korkulan insanlar lider seçilme şanslarını yitirir, çünkü ellerine kudret geçtiğinde neler yapacağını kimse kestiremez!

***

Her lider, az ya da çok umut vaat ettiği, bir ölçüde güvenilir olduğu için seçilir

Yaptığı işlerle, zaman içinde ya bu umudu ve güveni pekiştirir ya da yitirmeye başlar.

Demokrasisi yerleşmiş ülkelerde kendine duyulan güven ve yarattığı umut azalan liderler değiştirilir

Kimi zaman seçmen tarafından, kimi zaman seçime gerek kalmadan doğrudan partisi tarafından.

Demokrasisi iyi işlemeyen ülkelerde kendisine duyulan güven ve verdiği umutlar azalan liderler yavaş yavaş korku salmaya başlar

Umut ve güvenin yerini, zamanla sevgi değil, korku alır. Menfaati olan olmayan herkes, kendini lidere göre konumlandırmaya, kendine çekidüzen vermeye başlar

Topluma, insan ilişkilerine umut, güven, sevgi yerine, umutsuzluk, güvensizlik, sevgisizlik ve maalesef korku hâkim olur.

İşte o nokta, artık demokratik liderliğin zorlandığı, demokrasinin tahammül sınırlarının çatırdadığı noktadır!Samir Amin'le Türkiye ve Ülkeler Turu
20 Aralık 2011 - Cumhuriyet
Cumhuriyet okurları bir harika:

Yazarların yanlışlarını, eksiklerini-gediklerini derhal bildiriyor, insanı geliştiriyorlar.

Hani bazı okurlar hep derler ya 'Cumhuriyet okumak bir üniversite bitirmek gibidir' diye

Cumhuriyet'te yazmak da öyle

Hatta Cumhuriyet'te yazar olmak, üniversite diplomasının da ötesinde doktora yapmak, profesör olmak gibi bir deneyim kazandırıyor insana.

Mısır doğumlu Samir Amin'in Monthly Review'un ekim sayısındaki makalesi keşke Türkçeye çevrilse de herkes rahatça erişip okusa deyince okurlardan ilginç yanıtlar geldi.

Bazı okurlarım metni kendilerine ulaştırırsam çeviriyi seve seve yapacaklarını belirtti.

Ama öyle bir yanıt geldi ki, utanayım mı sevineyim mi şaşırdım:

Kalkedon Yayınevi bu dergiyi Türkçede yayımlıyormuş ve Samir Amin'in iki makalesinin olduğu sayı da şu anda satıştaymış.

Dergiyi henüz göremedim ama internetten baktım.

Bunu bilmediğim için çok utandım ama Türkçede yayımlanmış olduğu için de çok sevindim.

***

Samir Amin'in Mısır hakkındaki en önemli saptamalarından biri, asıl kavganın devrik Mübarek rejiminin anayasasındaki ikinci madde üzerinde olduğu.

Bu madde, İslam şeriatını hukukun temeli sayıyor.

Mısır'ın geleceğinin bu maddenin yeni anayasada yer alıp almamasına bağlı olduğunu belirtiyor.

Samir Amin, 'güya demokrasiye inanan' Müslüman Kardeşler iktidarının meşrulaştırılması için Türkiye modelinin çok konuşulduğuna da işaret ediyor.

Ama bu modelin, Türkiye'de ordunun, pek demokratik olmasa ve NATO'nun sadık bir müttefiki bile olsa, laik niteliğinden dolayı geçerli olamayacağını söylüyor ve asıl önerilen modelin, ordunun İslamcı nitelik taşıdığı Pakistan olduğunu belirtiyor.

Çözümlemelerini esas olarak Mısır üzerinden yapan Amin, öteki Arap ülkelerine de bir göz atıyor:

Tunus'taki hareketin, Burgiba'nın yarı laik düzeni üzerinde geliştiğine dikkat çekiyor ve bunu Tunus'un bir avantajı olarak görüyor.

İngiltere'deki sürgünden dönen İslamcıların bu modeli fazla zorlamayacaklarını düşünüyor ama aynı zamanda küreselleşen liberal kapitalizmle de bütünleşme halinde olduklarını söylüyor.

Libya'nın Mısır'dan da Tunus'tan da geri bir feodal düzene sahip olduğunu, Kaddafi'nin zaman zaman milliyetçi ve sosyalist, zaman zaman da liberal söylemleri dile getirdiğini, boş bir palavra olduğunu belirtiyor.

Libya'daki hareketin bir halk hareketi olmaktan çok NATO tarafından desteklenen ve oradaki petrol üzerindeki oyunlara bağlı askeri bir harekât olduğunu, demokrasiyle bir ilişkisi bulunmadığını söylüyor.

Suriye'deki oluşumun henüz nereye gideceğinin belli olmadığını belirtiyor ve gittikçe sağa kayan Baas rejiminin İsrail'e yeterince karşı çıkmamasından kaynaklanan halk hoşnutsuzluğunun CIA tarafından da desteklenerek, Suriye ile İran arasındaki ittifakın bozulmasını hedeflediğini düşünüyor.

Yemen'deki hareketin Güney Yemen'deki ilerici güçlerin mağlup edilmesinden sonra bittiğini ve buranın kaderinin Amerika ve Körfez ülkeleri tarafından belirleneceğini söylüyor.

Bahreyn'deki hareketin Suudi Arabistan ordusu tarafından kanlı bir biçimde bastırıldığını ve bu konuda demokrasi şampiyonluğu yapanlardan hiç ses çıkmadığını vurguluyor, Arap ülkelerindeki ve Batı'daki 'demokrasi yanlılarının' ikiyüzlülüğüne işaret ediyor.

***

Samir Amin'in temel yaklaşımı, Arap ülkelerine demokrasinin Siyasal İslam yoluyla gelemeyeceği, bunun sadece bir aldatmaca olduğu ve ancak laik gelişmelerin demokrasinin temelini oluşturabileceği biçiminde.

Siyasal İslam veya Ilımlı İslam denilen modellerin demokratik olmadığını, sadece Arap ülkelerini emperyalizmin liberal kapitalist modeli ile bütünleştirmek ve Amerika'nın emrine sokmak amacını taşıdığını söylüyor.

Samir Amin'e veya 'Arap Baharına' ilgi duyuyorsanız, benim söylediklerimle yetinmeyin, en iyisi Monthly Review'in Türkçe 28. sayısını alıp okuyun.Terörün Arka Bahçesi Olarak: Sanat, Edebiyat, Bilim ve STK'ler
31 Aralık 2011 - Cumhuriyet
Bir sanatçı, bir edebiyatçı, bir bilim insanı, bir sivil toplum kuruluşu yöneticisi:

Türk olabilir

Türkçü olabilir

Kürt olabilir

Kürtçü olabilir

Müslüman olabilir

İslamcı olabilir

Yukardakilerden birine karşıt olabilir

Bunların hiçbiri olmayabilir

Ve bütün bunların üzerine, demokrat da olabilir

Terörist de olabilir!

***

Bir terörist:

Türk olabilir

Türkçü olabilir

Kürt olabilir

Kürtçü olabilir

Müslüman olabilir

İslamcı olabilir

Yukardakilerden birine karşıt olabilir

Bunların hiçbiri olmayabilir

Sanatçı, edebiyatçı, bilim insanı ve STK yöneticisi de olabilir

Ve bütün bunların üzerine, demokrat olamaz

Çünkü terör ile demokrasi, teröristlik ile demokratlık uzlaşmaz!

***

Her düşünce, her inanç, her etnik köken üzerinden terorizm yapılabilir

Buna karşılık her türlü kimlik ve en aşırı, en uç düşünceler bile demokrasi kuralları içinde savunulabilir!

Bir terörist örgütün, bir inancı, bir düşünceyi, bir etnik kökeni kullanması, o düşünce, inanç ve etnik köken sahiplerinin tümünün terörist olarak suçlanmasına neden olamaz

Böyle bir suçlama ancak terör örgütünün faaliyetlerine, tabanını genişletmesine yardımcı olur, terörle mücadeleyi ise zayıflatır!

***

Sanatın, edebiyatın, bilimin ve demokratik ilkelere göre çalışan sivil toplum kuruluşlarının faaliyetlerini, terörle aralarında var olduğu iddia edilen organik bağları kanıtlamadan, terorizmle suçlamak hukuka ve demokrasiye uygun değildir.

Herhangi bir düşüncenin, kimliğin ve mesleğin, doğrudan organik ilişkiler kanıtlanmadan, terorizme kaynaklık, yataklık etmekle suçlanması, yanlıştır, haksızlıktır; demokrasiye aykırı, otoriter ve hatta totaliter bir yaklaşımdır!

***

İçişleri Bakanı Şahin, terör örgütünün yürüttüğü çalışmanın sadece dağda, bayırda, şehirde, sokakta, arka sokaklarda 'haince' pusu kurarak yaptığı saldırılardan ibaret olmadığını söylemiş ve şöyle devam etmiş:

'Bir başka ayağı daha var. Psikolojik terör, bilimsel terör var. Terörü besleyen arka bahçe var. (...) Birileri de ciddi halde saptırma yaparak, kendine göre gerekçeler uydurarak makulleştirerek, teröre destek veriyor. Resim yaparak, tuvale yansıtarak; şiir yazarak, şiire yansıtıyor, günlük makale yazarak. Hızını alamıyor. Terörle mücadelede görev almış askeri ve polisi sanatına, çalışmasına konu yaparak demoralize etmeye çalışıyorlar. Terörle mücadele edenle bir şekilde mücadele ediliyor. Arka bahçe İstanbul'dur, İzmir'dir, Bursa'dır, Viyana'dır, Londra'dır, Washington'dur, üniversitede kürsüdür, dernektir, sivil toplum kuruluşudur.'

***

İçişleri Bakanı'nın konuşmasına ilişkin haberin çıktığı aynı gün gazetelerde yer alan bir başka habere göre PEN Almanya Merkezi Genel Sekreteri Wiesner, kişinin yazdıkları nedeniyle tutuklanmasının utanç verici bir durum olduğunu belirtmiş ve şöyle demiş:

'Dünya çapında düşünüldüğünde ilk sırada yer alan Türkiye'deki tutuklu gazeteci sayısı tabii ki dehşet verici.'

Yine aynı haberin devamına göre Türkiye'de basın özgürlüğünün kısıtlandığını belirten Alman Gazeteciler Birliği Başkanı Konken de bu konuda adım atılmadığı gibi gazetecilerin engellenmeye çalışıldığını söylemiş.

***

Bir iktidarın, sanata, edebiyata, bilime, sivil toplum örgütlerine saldırmaya başlaması, bu tür etkinlikleri 'terörün arka bahçesi' olarak görmesi demokrasi adına hiç de hayra alamet değildir.

2011 yılını böyle bir yazıyla kapatmak çok hüzün verici sevgili okurlarım; ama yine de hepinizin yeni yılı kutlu olsun!Lefter Üzerinden Bir Kimlik Denemesi
22 Ocak 2012 - Cumhuriyet
İnsanlar genellikle mesleki kimlikleri dışındaki kimlikleri kendileri seçmez, doğuştan bunlara sahip olur.

Bir ailenin bireyi olarak doğarız

O ailenin dinine ve mezhebine göre yetiştiriliriz

Ona göre yetiştirilmesek bile başkaları bizi ailemizin din ve mezhep kimliği ile tanır

Ailenin tarihi, dostlukları, düşmanlıkları bizi izler.

Aynı süreç, ırk, milliyet ve vatandaşlık için de geçerlidir.

İstesek de istemesek de içine doğduğumuz ailenin, toplumun tarihi peşimizi bırakmaz!

Elbette toplumlar ve devletler bir örnek insanlardan oluşmadıkları için, kimi zaman aileden gelen kimlikler toplumun genelindeki kimliklerden farklı olabilir.

***

Ortaçağdaki din ve mezhep kökenli kimlikler, Endüstri Devrimi'nden sonra bir de ırk ve milliyetle tanışmıştır.

Endüstri Devrimi sırasında temelleri atılan ve Bilişim Devrimi döneminde iyice gelişen demokrasi anlayışı ise insanları ırk, milliyet, din ve mezhep farkları olmaksızın doğuştan eşit sayar.

Her ne kadar evrensel demokrasi ve insan hakları anlayışı özellikle hukuk alanında böyle eşitlikçi bir yaklaşım geliştirmişse de, ne yazık ki uygulamada, demokrasinin yeterince gelişmediği ve yerleşmediği ülkelerde, zaman zaman, ırk, milliyet, din ve mezhep üzerinden yapılan ayrımlar, biraz da dışardaki güçlerin, ilişkilerin teşvikiyle, çatışmalara, bölünmelere kadar gidebilmektedir.

Göreli olarak homojen nitelik taşıyan ve demokrasisi yeterince gelişmemiş bir toplumda farklı bir ırktan, milliyetten, dinden veya mezhepten olmak çeşitli sıkıntıları da birlikte getirebilir.

Sünni Müslüman bir toplumda Hıristiyan olmak, Türkiye'de Rum olmak gibi!

İşte sadece Fenerbahçelilerin değil, Milli Takım'daki başarılarıyla tüm Türkiye'nin gönlünü fethetmiş olan Lefter Küçükandonyadis, Türk toplumunun 'Ordinaryüs' unvanını verdiği bu efsane futbolcu, böyle sıkıntılar, çelişkiler yaşamış biriydi.

Varlık Vergisi zamanında ailesi sürgün yemiş, 6-7 Eylül 1955 olayları sırasında evi saldırıya uğramıştı.

Ama ne Lefter Türkiye'den vazgeçmişti ne de Türkiye Lefter'den!

Futbolu bıraktıktan, emekli olduktan sonra da Lefter Büyükada'daki evinde yaşamını sürdürmüş, Türkiye onu her zaman sevgiyle bağrına basmış ve vefatı üzerine derin bir üzüntü yaşamıştır.

Neydi bunun sırrı?

Bunun sırrı Lefter'in mesleki kimliğinin, ırk, milliyet, din, mezhep kimliklerinin önüne geçmiş olmasıydı:

Lefter her şeyden önce bir sporcu, bir futbolcuydu.

Kendisi, kendini böyle tanımlıyordu, başkaları da onu öyle biliyordu.

Futbolculuğu, bütün sınırları, kimlikleri aşan başat bir kimlik haline gelmişti!

***

Ailemizi, dinimizi, mezhebimizi, ırkımızı, milliyetimizi genellikle biz seçemiyoruz

Dolayısıyla mensup olduğumuz ailenin, dinin, mezhebin, ırkın, milletin geçmişte yaptıklarından biz sorumlu tutulamayız

Ama mesleğimizi biz seçiyoruz!

Ve mesleğimizdeki başarı ya da başarısızlıklarımızın sorumlusu biziz.

Onun için dinimiz, mezhebimiz, ırkımız ve milliyetimizle övünme hakkımız pek yoktur

Ama elbette bunlardan utanmaya da hiç gerek yoktur!

Övünülecek ya da utanılacak bir kimliğimiz varsa, o da kendi inşa ettiğimiz mesleki kimliğimizdir.

Bu nedenle demokrasilerde insanları, din, mezhep, ırk, milliyet kimliklerine göre değil, doğrudan yaptıkları ya da yapmadıklarıyla değerlendirmek daha doğrudur.

Bu konuda Lefter'in anısı hepimize yol gösteriyor!Samir Amin'den 'Arap Baharı' Gözlemleri
18 Aralık 2011 - Cumhuriyet
Dün Samir Amin'in Monthly Review'da çıkan 'Arap Baharı?' başlıklı makalesinden genel kuramsal bir çerçeveyi aktarmıştım.

Bugün başka bazı somut gözlemlerine dikkat çekmek istiyorum; cümleler onundur, çeşitli yerlerden seçilmiştir.

***

'Her bir ülkenin kendine özgü farklı nesnel koşullarını ihmal ederek 'Arap dünyası' adına genellemeler yapmak her zaman tehlikelidir.'

'Mısır'da demokratik ve antiemperyalist hareketlerin engellenmesi için, Raşid Reda tarafından formüle edilen, Vahhabizmin en gerici biçimi olan Selefi yaklaşımına dayalı İslamcı düşünceden esinlenen Müslüman Kardeşler örgütünün, 1927'de kuruluşunun İngiliz Büyükelçiliği ve Mısır Sarayı tarafından aktif olarak desteklenmesi bir rastlantı değildir. Bu, yeni doğan 'siyasal İslam'ın, antidemokratik ve sosyal gelişmeye karşı olan en gerici biçimiydi.'

'Nasır sağa açıldı

Sedat sağa gidişi yoğunlaştırdı ve Müslüman Kardeşler'i yeni otokratik rejim ile bütünleştirdi.

Mübarek aynı yolda devam etti.'

'Sedat ve Mübarek üç temel kurumun denetimini Müslüman Kardeşler'e devretti: Eğitim, mahkemeler ve televizyon.

Müslüman Kardeşler, bırakın 'demokratik' olmayı, hiçbir zaman 'ılımlı' olmadı ve olamaz. Mürşit, kendi kendine liderlik koltuğuna oturmuştur ve örgütlenme modeli liderin emirlerinin tartışmasız yerine getirilmesine dayalıdır.

En üst liderliği, kısmen Suudi Arabistan yani Amerika tarafından finanse edilen büyük zenginlerden oluşur. İkincil liderlik, orta sınıfın cahil ve gerici katmanlarından gelenlerdedir. Alttaki destek ise Müslüman Kardeşler'in yine Suudi Arabistan tarafından finanse edilen sadaka türü yardımlarıyla devşirilen yoksullardan oluşur. Vurucu gücü ise sabıkalılar arasından seçilenlerle kurulan milis gücü (baltacılar) tarafından sağlanır. Müslüman Kardeşler tam bir dış bağımlılıkla bütünleşen piyasa ekonomisine bağlıdır. Aslında komprador burjuvazinin bir parçasıdır.'

'Mısır halkının muazzam isyanının arkasında üç aktif grup vardır: Kendi yarattıkları 'modern' formları elde etmenin peşinde yeniden politize olan gençlik. Radikal solcu güçler. Demokratik orta sınıfların güçleri.'

'Gençlik ve radikal solun üç hedefi vardır: Demokrasinin yeniden kurulması (polis-asker rejiminin sona erdirilmesi). Geniş kitlelerin lehine olan yeni ekonomik ve sosyal politikaların benimsenmesi (küresel liberalizmin gereklerine boyun eğilmesine son verilmesi). Bağımsız bir dış politika (Amerikan egemenliğinin gereklerine boyun eğilmesine ve Amerika'nın bütün dünyadaki askeri hegemonyasına son verilmesi). İstedikleri demokratik devrim, demokratik, sosyal ve antiemperyalist bir devrimdir.'

***

Makaleden doğrudan çevirdiğim bazı cümleler (parantez içindekiler de benim açıklamalarım değil, metnin ifadeleridir) yukarda.

Aslında yazının tümü çok önemli, keşke biri çevirse ve yayımlasa da herkes daha rahat erişse.

Bundan sonrasını özetleyerek devam edeceğim.

Samir Amin, Mısır'daki isyan hareketinin karşısında, Mısır burjuvazisinin liderliğindeki bir gerici blokun yer aldığını söylüyor.

Mısır burjuvazisinin içinde hepsi 'milyarder' olan, sayısız polis ve asker komutanın, devlette ya da iktidar partisinde yüksek makamlarda bulunan sivillerin, Müslüman Kardeşler'in liderlerinin, El Ezher Üniversitesi'ndeki şeyhlerin yer aldığını belirtiyor.

Kırsal alanlarda ise devlet ve din örgütlenmesi ile yakın ilişki içindeki zengin köylülerin bu blokta yer aldığına işaret ediyor.

Bu blokun Müslüman Kardeşler ve Selefileri de kapsadığını ve toplumdaki bütün güçleri elinde topladığını vurguluyor.

Amerika ile ona bağımlı Avrupa ve Japonya'dan oluşan üçlünün, ülkedeki İslam kültürünü Sufi yaklaşımdan Körfez ülkelerinin Vahhabi İslam anlayışına kaydırmakta yardımcı olduğunu

Bu amaçla içteki komprador burjuvazi ve gerici İslami güçlerle işbirliği yaptığını

Böylece iç ve dış güçlerin ittifakı ile bütün ilerici hareketlerin boğulma olasılığının yüksekliğine işaret ediyor.

Dünkü yazımda bu olasılığa karşı da dile getirdiği seçenekleri ve önerilerini belirtmiştim.

Bu makaleye dikkatimi çeken değerli meslektaşım Prof. Sinan Koont'a teşekkür ederim.FB ve KİK
21 Şubat 2012 - Cumhuriyet
Şike davası, Fenerbahçelilerin gösterileriyle sürüyor

Silivri'de başladı, Çağlayan'da devam ediyor.

Oysa, Silivri'de görülen davalarda tutuklu yargılananlar yıllarca demir parmaklıklar arkasında çile dolduruyor

Ama kimin umurunda!

***

İfadeye çağrılan MİT Müsteşarı'nı korumak için özel yasa çıkarılıyor

Başbakan 'Seçilmişleri atanmışlara kul etmeyiz' diyor

Korumaya alınan müsteşar, seçilmiş değil, atanmış

Onu ifadeye çağıranlar da!

Oysa Silivri'de seçilmiş iki CHP'li, bir MHP'li milletvekili tutuklu

Ama kimin umurunda!

***

Kamu ihalelerindeki yolsuzluk iddiaları tutuklamalara yol açıyor

CHP milletvekili Aykut Erdoğdu, ihalelerde yandaş kayırmanın boyutlarını açıklıyor

Ama kimin umurunda!

Kamu İhale Kanunu (KİK) 41 kez değiştirilmiş

Şeffaflık kalmamış

Yapılan değişikliklerle, pek çok büyük ihale, kanunun kurduğu Kamu İhale Kurumu'na hiç gelmeden hallediliyor!

Erdoğdu'nun araştırması sadece, kuruma gelen ihaleler üzerinden

Kuruma gelmeyen ihalelerin durumu bilinmiyor

Sözcü'de Necati Doğru günlerdir bu konuyu işliyor

Cumhuriyet'te Mustafa Sönmez, AKP-Cemaat kapışmasının perde arkasındaki yüzlerce milyarlık paylaşım savaşını yazıyor

Ama kimin umurunda!

Medyada da iktidarda da hiç ses yok.

***

Futbol kulübü başkanlığı zengin işidir:

Kulübün borçlarını çevireceksin

Transfer paralarını bulacaksın

Maaşları, primleri ödeyeceksin

Gerektiğinde elini cebine atacaksın.

Onun için genellikle işadamları, müteahhitler bu işe soyunur

Elbette, altına girdiği sorumlulukların, risklerin, mali külfetlerin meyvelerini de iş yaşamında toplamak ister!

***

Futbol takımı taraftarlığı kimsenin tekelinde değildir

Pek doğal olarak, aralarında yoksullar, zenginler, iyi insanlar, kötü insanlar, farklı ve zıt siyasal görüşlere sahip olanlar, değişik meslek mensupları da olur

Onları bir arada tutan duygu 'takım ruhudur'!

***

Bizim gençliğimizde siyasetle ilgilenmediğini belirtmek isteyen bazı arkadaşlar, 'Ne sağcıyım, ne solcu; futbolcuyum, futbolcu' tekerlemesini kullanırdı.

Siyasetle ilgilenenler de onlara, biraz tepeden bakarak 'totocular' derdi.

***

AKP iktidarı, toplumun bütün yaşam alanlarını denetlemek, bütün kılcal damarlarına nüfuz etmek istiyor...

Bu totaliter anlayışla da her yere var gücüyle yükleniyor

Eğitim, hukuk, sağlık, kültür, ekonomi, din, medya, sivil toplum derken, futbol da nasipleniyor bu hücumdan...

Herkesle birlikte, 'futbolcular' da, 'totocular' da, ister istemez, siyaset alanının içine çekiliyor!

Stadyumlarda siyasal tepkiler dile getirilmeye başlanıyor

Ve Korku İmparatorluğunun Büyük Gözaltısı oralara da ulaşıyor:

Kameralar, bilet alanın kimliğini, izleyicinin yerini saptayan yöntemler

Böylece, kamu ihalelerinde olmayan şeffaflık, stadyumlarda sağlanıyor.

Ne mutlu 'Ne sağcıyım, ne solcu, futbolcuyum, futbolcu' diyene!Yeni CHP: Değişim ve Yarattığı Sorunlar
3 Mart 2012 - Cumhuriyet
Sevgili okurlarım, siz bakmayın yeminli CHP karşıtlarının, sandalyesini yitirme tehlikesiyle karşı karşıya olan CHP'lilerin ve müttefiklerinin oluşturdukları koronun haykırışlarına

CHP iyiye doğru değişiyor:

Daha demokratik

Tabanla daha iyi diyalog kuran

Toplumun bütün kesimlerini, ama özellikle çağdaş, emekçi, demokrat, sosyal demokrat, Atatürkçü, ezilen, horlanan insanları kucaklayan bir anlayışla!

***

Aslında bu büyük bir değişim

Ve bütün değişimler gibi, sancılı.

Bir anlamda 1960'ların başında İsmet Paşa'nın açıkladığı ve 1970'lerin başında Ecevit'i liderliğe taşıyan 'Ortanın Solu' hareketi gibi bir dönüşüm.

Elbette bugünkü CHP, o günkü CHP değil

Elbette Kılıçdaroğlu da bir Ecevit değil.

O günkü lider Bülent Ecevit'ti

Bugünkü lider Kemal Kılıçdaroğlu.

İki farklı insan

İki farklı üslup

Ama birbirine çok benzer iki süreç:

Lider değişiyor

Kadrolar değişiyor

Partinin tüzüğü, programı değişiyor

Yeni hedefler

Yeni sloganlar

Yeni kişiler ortaya çıkıyor.

***

Değişimin getirdiği sorunlar aynı:

Yeni lider yeterince güçlü mü?..

Yeni hedefler, yeni sloganlar topluma mal edilebilecek mi?..

Parti örgütü bunlara ayak uydurabilecek mi?..

Yazılı metinlerde ifade edilen değişiklikler uygulamada hayata geçirilebilecek mi?..

Ve en önemlisi, yeni lider, yeni kadrolar arasında uyumu sağlayabilecek, farklı kesimlerin ve görüşlerin temsil edildiği bir kitle partisinin içindeki değişik enerjileri, bir sinerji yaratacak biçimde kanalize edebilecek mi?

***

Kılıçdaroğlu partinin kapılarını topluma açınca, CHP'nin bünyesine farklı kesimlerden gelen ve hepsi tek başlarına değerli olan pek çok isim katıldı

Çok da iyi oldu:

Türk ve Kürt kökenliler

Sünni ve Alevi kökenliler

Sermaye ve emekçi örgütlerinin temsilcileri

Katı laikler ve yumuşak laikler

Sert Atatürkçüler ve hoşgörülü Atatürkçüler

Orta sağdan gelenler, orta soldan gelenler ve sosyalizmden gelenler

Demokrasi, insan hakları, hukuk devleti, laiklik ve sosyal devlet çizgisinde buluştular.

'Buluştular' ama birlikte çalışabilecekler mi

Uyum içinde bir sinerji üretebilecekler mi?

***

CHP, iktidar adayı bir kitle partisidir:

Toplumun ne kadar geniş ve farklı kesimlerini bir araya toplarsa o kadar başarılı olur!

Ama CHP aynı zamanda, parti disiplinine yatkın olmayan, her biri bağımsız ve özgür bir kişilik sahibi entelektüellerin de partisidir

Bu kadar farklı kesimden ve görüşten gelen insanları bir araya toplamak büyük bir başarıdır

Hele hele bu insanlar nereye geldiklerini, niçin geldiklerini biliyorlarsa.

Ama aynı insanları uyumlu bir çalışma programı içinde bütünleştirmek, somut projeler etrafında seferber etmek, topluma yönelik hedefler çerçevesinde verimli kılmak çok zor bir iştir!

Kılıçdaroğlu, bu insanları bir araya getiren lider olarak herhalde bu güçlüklerin farkındadır:

'Değişimin gücü', 'değişimin güçlüğü' olarak hem en büyük avantajı, hem de en büyük handikapıdır.

Başarabilirse Türkiye'nin yazgısını etkileyecektir!Polislik Ulvi Bir Meslektir
15 Aralık 2011 - Cumhuriyet
Bu başlığı ve bundan sonra yazacaklarımı fazla idealist, çok romantik ve hatta çocukça, aşırı nahif bulabilirsiniz

Ama ben bütün yaşamım boyunca polisliğin ulvi bir meslek olduğuna inandım ve bu inancımı hâlâ devam ettiriyorum

Aynen askerliğin de ulvi bir meslek olduğuna inandığım gibi!

Çünkü polisler ve askerler kendi canları pahasına, yaşadıkları ülkedeki insanların canlarını, mallarını, özgürlüklerini, kişilik haysiyetlerini korur ve güvenliklerini sağlar.

Günlük yaşamımızı güven içinde sürdürebiliyorsak, canımızı, malımızı, özgürlüğümüzü, sevdiklerimizi güvence altında görebiliyorsak, haysiyetimizi koruyabiliyor, gelecek için planlar yapabiliyor, yaşam sevincini duyumsayabiliyorsak, bunu ülkemizin askerlerine ve polislerine borçluyuz:

Çünkü onlar bizim haklarımız ve bu yaşamı sürdürebilmemiz için canlarını tehlikeye atan insanlardır!

***

Benim tabiatımda, yetiştiriliş tarzımda şiddet yoktur

Tam tersine şiddete karşı olumsuz bir tavır vardır

Sadece maddi şiddete değil, manevi şiddeti de içeren her türlü baskıya karşı!

Bu nedenle hiçbir zaman asker ya da polis olmayı düşünmedim

Ama bu mesleklerin mensuplarına karşı hep bir saygı ve minnet besledim

Çünkü onların, benim varlığımın, kişiliğimin, özgürlüğümün, haysiyetimin, malımın, mülkümün güvencelerini sağlayan fedakâr insanlar olduğunu düşünüyorum!

***

Elbette devlet adına meşru güç ve şiddet kullanma yetkisine sahip olan iç ve dış güvenlik güçlerinin arkasında yasalar ve adalet mekanizması yatar.

Bu nedenle savcıların, yargıçların ve avukatların da bu ulvi görev yapan insanlarla bir bütün oluşturduğunu, 'adalet mekanizmasının' sadece genel olarak ülkenin düzeni açısından değil, tek tek her birimizin özel yaşamları bakımından da bir güvence olduğunu düşünüyorum.

'Adalet mekanizmasının' arkasında ise hiç kuşkusuz bir 'devlet anlayışı' vardır:

Türkiye'de savunduğumuz, gerçekleştirmeye ve işletmeye çalıştığımız devlet anlayışı 'demokratik' yani halkın hizmetinde olan, vatandaşların temel hak ve özgürlüklerini koruyan ve seçmenler tarafından denetlenen bir devlet anlayışıdır.

Böylece en üstte 'demokratik devlet' anlayışı, onun altında 'tarafsız ve bağımsız, evrensel kurallara göre işleyen bir adalet mekanizması' ve en altta da askerler ve polislerden oluşan bir piramide dayalı olarak yaşıyoruz.

Bu piramidi Meclis, Mahkeme, Kışla ve Karakol olarak simgesel bir yapıya da dönüştürebiliriz!

Zaten bu nedenle Meclis'te, Mahkemede, Kışlada ve Karakolda olup bitenler sadece devlet düzenini değil, hepimizi tek tek, bireysel olarak da ilgilendiren, etkileyen olaylardır.

***

Bu duygu ve düşüncelerle baktığımda, İzmir Karabağlar Karakolu'nda bir kadının iki polis tarafından dövülmesini, olayın 'kadın konsomatristti' diyerek meşrulaştırmaya çalışılmasını, dayak yiyen kadının suçlu duruma düşürülmesini, polisler tarafından 'Kafasını yere vurdu, sakinleştirdik' denilmesini, bu olay meydana gelirken başka polislerin seyretmesini, dayak yiyen kadına sağlam raporu verilmesini, dava sürecinde müzikhol sahibi ile öteki tanıkların ifade değiştirmelerini, son derece vahim ve sadece demokratik devlet düzenine karşı değil, her bir vatandaşa yönelmiş somut bir tehdit olarak algılıyorum

Bu olayı, ulvi bir mesleğe sürülmüş bir leke, polisiyle, doktoruyla, savcısıyla, demokratik rejimden bir sapma ve elbette öncelikle kadına karşı olmakla birlikte hepimize karşı işlenmiş bir insanlık suçu olarak görüyorum.

Ve sormadan edemiyorum:

Bu kadar çok insan bu suçu işleme cesaretini kimden alıyor?

Olay aylarca kamuoyundan nasıl gizlenmiştir?

Bunların amirleri, bu gibi olayları önlemek için kurumsal denetim mekanizmaları yok mudur?

Yöneticilerin, politikacıların bu işte sorumlulukları nedir?Görülmüştür' Damgalı Bir Mektup
25 Aralık 2011 - Cumhuriyet
Geçen gün masamda bir mektup buldum. Gönderenin adresi olarak L-8 Cezaevi K: 5 SİLİVRİ yazılmıştı

Gazeteci-yazar Müyesser Yıldız'dan geliyordu

Sonunda, Silivri Ceza İnfaz Kurumu Müdürlüğü'nün 'Mektup Okuma Komisyonu' tarafından basılmış 'GÖRÜLMÜŞTÜR' mührü vardı.

Cezaevlerinden çok mektup alıyorum.

Hepsini tek tek aktarmak için yeterli yerim yok

Birini aktarıp ötekileri aktarmasam da haksızlık etmiş olacağım

Bu nedenle kimi zaman bir-iki mektuba dikkati çekmekle yetiniyorum ve yüreğim yana yana bu tür mektuplara yeterince yer veremiyorum.

'Yüreğim yana yana' diyorum, çünkü tutuklu olarak, evrensel hukuk kurallarını hiçe sayan uygulamalara konu olan insanların hak ve adalet arama çığlıkları artık sadece sağır duvarlar arkasında kalıyor

Üstelik sayıları o kadar arttı

Olaylar o denli yaygınlaştı ki

Kamuoyunun ilgisi bile azaldı

'Ergenekon', 'Balyoz' derken 'Şike' çıktı, şimdi bunlara bir de 'KCK' eklendi

Sanki insanların tutuklu olarak yargılanmaları normalmiş gibi görülmeye başlandı.

Herkes sadece kendine yakın hissettikleri içeri atılınca bağırıyor

Sıra ötekilere gelince susuyor!

Bu arada hâkimler, savcılar yer değiştiriyor

Ve 'tutuklu yargılamalar', trajediler sürüyor!

***

Müyesser Yıldız, mektubuna, kitabından bahsettiğim için bana teşekkür ederek başlıyor ve imajı hakkında bir düzeltme yapıyor.

'Beni Sevgili Ruşen Çakır'dan değil, benden dinlemenizi, tanımanızı istedim. Sevgili Ruşen'e daha önce mektup yazıp 'ülkücü' olmadığımı bildirdim, lakin önyargılar kolay yıkılmıyor demek ki.

İnsanları hâlâ soğuk savaş kalıplarıyla tasnif ne acı. 12 Eylül darbesini çok iyi yorumlayıp, yerimi belirlediğimi bildirmiştim ona. Bu ülkede Türkiye yanlıları/düşmanları var artık Benim yerim de belli.

'Ülkücü' demek MHP'li demektir. Hayatımda ilk kez bu seçimde, Silivri'de MHP'ye oy verdim. MHP olduğu için değil, sadece ve sadece Engin Alan, Yusuf Halaçoğlu için. Onun ötesinde Türk milliyetçisi-Atatürk milliyetçisiyim.

Bunu tüm samimiyetimle bilmenizi istedim.

Galiba 'Ergenekon çuvalına' atılan tek kadın gazeteci ve anne olmama rağmen, yalnızlığa mahkûm edilmemde bu yanlış imaj etkili.'

***

Türkiye'de insanlar, başkalarının ve çoğunlukla da düşmanlarının yapıştırdığı etiketlerle yaşamak zorunda kalıyor ne yazık ki

Üstelik bu yaftalar artık özgürlükleri de tehdit ediyor:

Önce medyadaki muhbirler birtakım insanları yaftalıyor, daha sonra bu yaftalananlar emniyet tarafından gözaltına alınıyor ve en sonunda da yargı tarafından tutuklanarak hapse yollanıyorlar.

Ondan sonra umutsuz bir uğraş başlıyor:

Bir yandan hukuk kurallarına uygun tahliye talepleri

Masumiyetlerini kanıtlamak için savunma çabaları

Öte yandan yine medya aracılığıyla yapılan kişilik infazlarına karşı duyurulmaya çalışılan sesler!

***

Müyesser Yıldız'ın sadece kendisi hakkındaki imajı düzeltmek için söylediklerini aktardım yukarıda.

Aslında mektup bu sütuna sığmayacak kadar uzun.

Gazeteciliğini, bakanlık müşavirliğini, yazarlık kariyerini, mesleğini nasıl tarafsız bir biçimde yapmaya çalıştığını anlatıyor daha sonra

Ve kendisine solcu çevrelerce 'faşist', sağcı çevrelerce ise 'komünist' dendiğini belirtiyor.

Mektubunun devamında ise davası hakkındaki hukuksuzluklardan somut örnekler veriyor

En sonunda da bir anne olarak, oğlu ile olan ilişkisinin bu tutukluluk dolayısıyla nasıl etkilendiğini ve duygularını açıklıyor.

Bir tutuklunun, bir sanığın, bir gazetecinin, bir yazarın, bir kadının, bir annenin trajedisi

Tutuklu yargılanan, adalet arayan, yüzlerce yazar, gazeteci, politikacı, sivil ve asker bürokrat, sade vatandaş, sözün kısası 'insan' trajedilerinden sadece birisi!Ateş Düştüğü Yeri Yakar!
19 Şubat 2012 - Cumhuriyet
Sevgili okurlarım, Türkçenin en güzel özdeyişlerinden biri 'Ateş düştüğü yeri yakar'dır.

***

Türkiye'nin her yerindeki cezaevlerinden mektuplar alıyorum

Asker ve sivil, pek çok tutuklu yaşadıkları trajedileri anlatıyor

Hepsini içim parçalanarak okuyorum

Bu trajedilerin yaşandığı bir ülkede yazı yazmanın sıkıntısını yaşıyorum

Hiçbirine yanıt vermiyorum, veremiyorum

Ne yazarsam yazayım, sözcüklerin yetersiz kalacağını, duygularımı belirtmemin, empati kurmamın hiçbir anlamı olmadığını biliyorum

Çünkü 'Ateş düştüğü yeri yakar'!

***

AKP iktidarı tarafından atanan eski Genelkurmay Başkanı'nın sessiz sedasız tutuklanışının üzerinden çok geçmeden, yine AKP tarafından tayin edilen MİT Müsteşarı'nın ifadeye çağrılması üzerine kıyamet koptu

Eski Genelkurmay Başkanı'na yöneltilen suçlamaların niteliğine ya da MİT Müsteşarı'nın neden ifadeye çağrıldığı konularına hiç girmiyorum

Çünkü bunlar başlı başına ayrı birer analiz konusu

Üzerinde durmak istediğim konu, toplumsal, siyasal, medyatik reflekslerimizin bile nasıl iktidara endeksli olduğuna işaret etmek:

Ne yazık ki Türkiye, hiçbir dönemde bu denli duyarsız, bu denli kendi çıkarları adına tüm ilkeleri ve değerleri inkâr eden bir dönem yaşamadı.

***

Hukuk düzeni, özel yetkili mahkemeler, 12 Eylül 2010 referandumundan sonra yargının durumu, iktidar-yargı ilişkileri, temel hak ve özgürlüklerin zedelenmesi, demokrasinin belli alanlarda rafa kaldırılması, ücretsiz eğitim isteyen gençlerin terör örgütü üyeliğinden yıllarca hapse mahkûm edilmesi, davalarda kanıt olarak sunulan dijital bilgi ve belgelerin gerçekliklerinin, hukuki geçerliliklerinin tartışmalı oluşu, hüküm giymeden hapiste yatanların yıllarca çektiği ıstırap

Bütün bu genel eleştiriler, yaşamayanlar için uzaktan yapılan gözlemler

Yaşayanlar için ise kişisel ve ailevi yaşamlarının, sınırlı ömürlerinin acı gerçeği!

***

Bu acı gerçekleri yaşayan siviller var, askerler var

Gençler var, yaşlılar var

Erkekler var, kadınlar var

Yazarlar var, memurlar var.

Bunların kimi yaşadıklarını yazıyor, kitaplaştırıyor

Kimisi mektup yazıyor

Kimisi beyanat veriyor

Kimisi ise bunların hiçbirini yapmıyor, kaderini yaşıyor!

Kimisinin eşi, kızı, oğlu, damadı, gelini içerdekilerle birlikte yaşadıkları trajedileri dışa yansıtıyor

Kimisininkiler ise suskun.

***

Her ülke, her dönem kendi edebiyatını, kendi romanını yaratır

Türkiye bir süredir bir 'Silivri edebiyatı' yaratmaya başladı.

Her zamanki çalışkanlığıyla başı Mustafa Balbay çekti

Arkadan pek çok yapıt sökün etti.

Bu konuda en son elime geçen kitap, Nilgül Doğan'ın 'Adını Siz Koyun' adıyla Bilgi Yayınevi'nden çıkan anılarının ikinci baskısı.

Bir asker eşinin, bir ailenin, bir yargılamanın öyküsü

Trajik bir öykü

Ancak yaşayan bilir

Çünkü 'Ateş düştüğü yeri yakar'!Garip Bir Gazete, Garip Bir Makale
15 Ocak 2012 - Cumhuriyet
Türkiye'de artık kimse şaşırmasa da garip işler olmaya devam ediyor.

Garip bir gazete de çıkmaya başladı:

Türkiye Gazeteciler Sendikası öncülüğünde çıkarılan 'Tutuklu Gazete'.

'Tutuklu Gazete'nin ikinci sayısı 10 Ocak 2012'de 'Çalışan Gazeteciler Günü'nde 'Terörist Değil Gazeteciyiz' manşetiyle yayımlandı.

27 Mayıs 1960 müdahalesinden sonra, 10 Ocak 1961 günü, basın çalışanları için 212 sayılı yasa çıkarılmış, gazeteciler çağdaş haklara ve güvencelere kavuşturulmuştu.

O günden bu yana, bu haklar ve güvenceler çeşitli biçimlerde, çeşitli uygulamalarla sınırlanmış olmakla birlikte yine de 212 sayılı yasa hâlâ yürürlükte ve medya çalışanlarının haklarını korumakta.

'Tutuklu Gazete'nin ilk sayısı da sansürün kaldırılışının 103'üncü yılında, 24 Temmuz 2011 tarihinde 'Sansüre Direniş' manşetiyle çıkmıştı.

Dağa çıkan İttihatçılar'ın baskısıyla 24 Temmuz 1908'de, Meşrutiyet ilan edilince, gazete yöneticileri de sansürü reddetmişler ve Abdülhamit dönemindeki ağır sansür fiilen kalkmıştı.

Türkiye Gazeteciler Cemiyeti 1946 yılında Sedat Simavi tarafından kurulduğunda, 24 Temmuz bayram kabul edildi ve o zamandan beri 'Basın Bayramı' olarak kutlanıyor.

Tutuklu Gazete'nin birinci sayısı çıktığında cezaevlerinde 70 dolayında gazeteci vardı.

İkinci sayı çıktığında bu sayı 100 dolayına yükselmişti.

***

Yazıların ve karikatürlerin tümü ilginç.

Fakat benim dikkatimi, yazanın kimliğinden dolayı, 'Türkiye kendi 'baharını' bekliyor' başlıklı yazı çekti.

Yazan Coşkun Musluk, adresi Silivri 2 No'lu L Tipi Cezaevi, B-9-Alt Koğuşu, İstanbul.

Coşkun Musluk genç bir akademisyen, Ortadoğu Teknik Üniversitesi Uluslararası İlişkiler Bölümü'nde araştırma görevlisi, Odatv davası bağlamında tutuklu yargılanıyor.

Tutuklu Gazete'nin ikinci sayısında yazdığı makale genç bir akademisyenin hapiste bile araştırmacı kimliğini sürdürdüğünü göstermesi bakımından bana ilginç geldi.

Yazısına 'Ben gazeteci değilim. Hemen, 'Onlar gazeteci değil, terörist!' diyen hükümet yetkililerinin haklı olduğunu sanmayın sakın! Benimki, profesyonel mesleğimin gazetecilik değil, akademisyenlik olması yalnızca Yoksa sözcüğün sözlüklerdeki anlamıyla alınacak olursa, gazete türünden yayınlara yazı yazan biri olarak, ben de 'gazeteci' sayılıyorum. Buysa, esas mesleğimin sadece bir yanını oluşturuyor.

Sözün özü, esasen, müdahil olmak ve değiştirmek arzusuyla üniversiteyi mesken tutup bırakmayanlardanım; müdahil olmak ve değiştirmek, anlayabilmekten ve anlayabilmekse, bilmekten geçiyor' diyerek başlamış.

Makalenin esası Türkiye ile Avrupa Birliği ilişkileri ve Batı dünyasının Türkiye'ye bakışı.

Tutuklu olduğu için atıf yaptığı belgeleri yeniden denetleme olanağı bulunmamasına karşın, derli toplu ve bilgilendirici, tezini iyi anlatan, üstelik de yazarının tutuklu olmasına karşın iyimser bir yazı.

Yazının sonuna bir de dipnot eklemiş.

Bana o da ilginç geldi:

''Milli iradenin yargıya yansıması' sloganıyla savunulan, yüksek mahkemelere parlamento tarafından üye seçilmesi yöntemi, 'Batı ülkelerinde de uygulanıyor,' çarpıtmasıyla birlikte tedavüle sokulmuştu. Bu çarpıtmaya en hararetli biçimde başvuranlar, Batı parlamentolarında bu tür seçimlerin, bizdeki gibi 'basit çoğunluk' ile değil, 'nitelikli çoğunluk' ile yapıldığı gerçeğini ise saklamayı seçtiler. Bu yolla, Meclis çoğunluğuna sahip AKP, Meclis kontenjanından seçilen yüksek yargı mensuplarını da bizzat belirledi.'

***

Her ölüm acıdır

Her tutuklanma hüzün vericidir

İnsanın yakınlarının ölümü ya da tutuklanması daha da çok acı ve hüzün verir

Coşkun Musluk benim yakınım değil, kendisini tanımıyorum bile

Ama bütün yaşamını akademik çalışmaya adamış ve yaşamın anlamını bu çalışmalarda bulmuş, 'yetmiş yaşında, kendini hâlâ öğrenci olarak gören' biri olarak bu genç akademisyenin durumundan, içeride bile üretme çabasından ve iyimserliğinden etkilendim

'Bazen 'dışarıdakiler' 'içerdekilere' değil, 'içerdekiler' 'dışarıdakilere' moral veriyor' diye düşündüm!Yurdakul ve Haberal: 28 Şubat, 12 Eylül ve Bugün
4 Mart 2012 - Cumhuriyet
Televizyonlarda ve gazetelerde 28 Şubat'ı eleştirenleri dinliyorum, okuyorum

Dönüp bir de 28 Şubat'tan çok daha sert ve acımasız olan 12 Eylül askeri darbesi ve bugün için nasıl övgüler düzdüklerine, medya patronlarının tutumlarına bakıyorum

Baba-oğul Zarakolu'ları, sevgili Prof. Büşra Ersanlı'yı, Perinçek'i, sekiz tutuklu milletvekilini, yazarları, profesörleri, askerleri, düşünüyorum

Bugünü görmeyenler adına utanıyorum!

***

Bence günümüzün en önemli sorunu:

Kin ve nefret duygularının yok edilmesi yerine, yeni düşmanlık tohumlarının atılması

Kamplaşmaların yumuşatılması yerine iyice sertleştirilmesidir!

***

Bugün, dünün hesabını soranlar, yarın bugünün hesabının sorulacağını düşünmüyorlar mı?

Bu toplum hep hesaplaşmalarla mı yaşayacak?

Barış, kardeşlik, dayanışma, sevgi, güven ve adalet bu ülkeye ne zaman egemen olacak?

***

Dün yine tutuklu gazeteciler için yürüyüşler vardı

Sanatçılar toplu halde temel hak ve özgürlüklerin tehlikede olduğuna ilişkin bildiri yayımladılar

Barolar ve hukuk profesörleri artık tepki göstermekten bıktılar

Avrupa Birliği bile dayanamadı, son raporlarında dozunu arttırdığı eleştirilerini art arda sıralamaya başladı.

***

Bu arada organ nakli konusu yeniden Türkiye'nin gündeminde bir numaralı yere oturdu

Önce başarılarımızla övünerek

Daha sonra da başarısızlıklarımızla dövünerek!

Prof. Suat Çağlayan, odatv'deki yazısında Türkiye'de organ naklinin öncülerinden olan ve ayrıca hem hukuki hem de toplumsal altyapısını hazırlayan, şu anda parmaklıklar arkasında çile çeken Prof. Mehmet Haberal'ı anımsamış:

'Organ nakli ile uğraşanların, 'Organ nakli ve tıp etiği' konusunda, Prof. Dr. Mehmet Haberal'dan öğreneceği çok şey olsa gerek

Bugün kol, bacak ve yüz nakillerini görünce, Mehmet Haberal'ın hastasını riske atmamak için gösterdiği titizliği anımsadım.

O zaman için devrim niteliğinde bir şeydi böbrek nakli. Riskleri de immünoloji laboratuvarı belirler her zaman. Laboratuvar en küçük kuşku bildirdiğinde Haberal o böbreği nakletmekten vazgeçiyordu.

Ve bir de -bugünkülere ders olacak bir davranışla- hastasını ancak taburcu olurken basına gösteriyordu.

Keşke Silivri mahkemeleri, Haberal'ın; becerikli ellerini köreltmeseler, ruhunu karartmasalar ve hastalarına yardım duygularıyla dolu yüreğine 'benden bu kadar!' dedirtmeye çalışmasalar da onu bıraksalar...'

Çağlayan'ın yazısı çok daha uzun!

***

Doğan Yurdakul değerli bir aydın, önemli ve çilekeş bir yazardır.

12 Eylül askeri darbesinde de içerde yatmıştı

Bugün de hüküm giymeden kapatıldığı hapishaneden ancak hastalık nedeniyle tahliye edilebildi.

Çıktıktan sonra 25 Şubat'ta Sözcü'de yayınlanan, Saygı Öztürk'e verdiği söyleşide 12 Eylül askeri darbe dönemiyle bugünü karşılaştırmış

'Ancak, şimdiki şartlar o günkü koşullardan çok ağır. Türküler söylerdik, fıkralar anlatırdık, gülerdik, ağlardık. 30-40 kişilik koğuşta vakit geçerdi. Ama, 3 kişilik odada vakit geçmiyor. Odada ya okuyoruz, ya yazıyoruz

En büyük şikâyetimiz tecrit uygulanması. Kimse kimseyle görüştürülmüyor. Örneğin ben, Ahmet ve Nedim birlikteyiz. Altımızda ise aynı davadan yargılanan Yalçın Küçük, Coşkun Musluk ve Sait Çakır var. Ancak biz bir yıldır onlarla konuşamıyoruz. Bırakın konuşmayı, koridordan geçerken selam vermeniz bile yasak.'

Söyleşinin tümü tam bir ibret belgesi!

***

Geçmişi eleştirenlerin, bugün yaşanılan trajedileri görmezden gelmesi bütün söylenenlerin içini boşaltıyor

Eleştirilerin samimiyetini yok ediyor

Silivri ve Hasdal'da çileler devam ediyor!CHP Umuda Yelken Açarken...
1 Mart 2012 - Cumhuriyet
Türkiye'yi bir 'umutsuzluk bulutu' kaplamış gibi

Çünkü:

Yolsuzlukları önlemek için gelenler yeni ve daha sistemli yolsuzlukların kapısını açıyor

Kardeşlik için gelenler, hem nefret söylemini yaygınlaştırıyor, hem de yeni kin ve intikam tohumları ekiyor

Özgürlük için gelenler, özgürlük alanlarını daraltıyor

Demokrasi için gelenler demokrasiyi yozlaştırıyor

Adalet için gelenler, adaletsizliği yaygınlaştırıyor

Farklılıkları korumak için gelenler, bütün farklılıkları yok ediyor, tekil bir medya, tekil bir eğitim, tekil bir toplum için düzenlemeler yapıyor

Ve bu süreç, ülkede bir 'umutsuzluk dalgası' yaratıyor!

'Umutsuzluk dalgası' zaman içinde büyüyor

Bütün semayı kaplayan bir 'umutsuzluk bulutuna' dönüşüyor!

***

Bir atasözü, 'Yaşamın olduğu her yerde umut vardır' der.

Her konuda, her zaman, her insanda umut olmalıdır

Umut, insanları yaşatan bir duygudur:

Su gibi, hava gibi, yaşamak için gerekli olan bir duygu.

Umudunu yitiren insan, yaşam sevincini de kaybeder!

***

Bir ülkede, bir toplumda, kör-topal da olsa yürütülmeye çalışılan bir demokraside umut asla tükenmez:

Evrensel insan hakları vardır

Evrensel adalet duygusu vardır

Her grupta, her partide, her inançta, zalimler, namussuzlar ve vicdansızlar olduğu kadar, mutlaka ama mutlaka mazlumlar, namuslular, vicdanlılar da vardır

Ne kadar zedelenirse zedelensin, ne kadar baskı altına alınırsa alınsın, siyasetin, siyasal partilerin, adaletin, mahkemelerin, ekonominin, piyasanın, bilimin, üniversitelerin, eğitimin, okulların, medyanın, televizyonların, gazetelerin kendi işleyiş koşulları vardır

En önemlisi, sivil, toplumsal ve siyasal muhalefet vardır.

Bunların tümünü, her zaman, her yerde yok edemezsiniz

Umut çiçekleri bu zemin üzerinde yükselir

Ve hiçbir zaman yok olmaz!

***

CHP son kurultaylarıyla, kapılarını açmıştır!

Görünen bütün sorunlar:

Programsızlık

İdeolojik eksiklik

Donmuşluk

Hareketsizlik

Lider ve örgüt sorunları

Hepsi ama hepsi, temelde, gönlünü ve kapılarını topluma sıkı sıkıya kapamış, kemikleşmiş bir yapının ürettiği sorunlardı!

Şimdi bu kapılar açılıyor:

Topluma, sivil toplum örgütlerine, emekçilere, aydınlara, kadınlara, gençlere

Yeniliklere, demokratik işleyişe, toplumla diyaloga

Yeni ufuklara

Ve elbette umuda!

***

Kılıçdaroğlu ve ekibi bunu başarabilir mi?

Şimdiye kadar, gerek etnik tuzaklara düşmemesi

Gerek mezhep kapanına yakalanmaması

İnsan hakları ve demokrasi vurgusu

Çevresine topladığı ve birbiriyle uyumsuz olduğu öne sürülen ve eleştirilen ama aslında her kesimi temsil eden insanlar

Arkasındaki beyin gücü

Karizma eksikliği olduğu ileri sürülen ama aslında halk adamı imajıyla, gerçek demokrat bir kimlik sergileyen liderliği

Kılıçdaroğlu odaklı bir değişimin, hem olanaklı, hem de olası olduğu izlenimi veriyor!

Ülkenin üzerine çöken 'umutsuzluk bulutunu' dağıtacak rüzgâr, CHP'nin yelkenlerini dolduruyor

Marifet bu rüzgârdan yararlanarak yol almaktır

Yoksa son futbol maçlarında gördüğümüz gibi 'Atamayana atarlar!'...

Cumartesiye: Somut sorunlar!Vatan Sevgisi: Bir Tane Türkiye Var!
12 Ocak 2012 - Cumhuriyet
Vatan, sadece insanın karnının doyduğu yer değildir.

Vatan, insanın doğup büyüdüğü

Anne kucağının sıcaklığını yaşadığı

Anne, baba, kardeş, eş, çocuk, torun sevgisini ve bunların oluşturduğu güveni duyumsadığı

Dilini tarihini öğrendiği

Kişiliğini oluşturduğu

Anılarını üreten, sevgilerini, aşklarını, kırgınlıklarını, düş kırıklıklarını, kızgınlıklarını, tüm deneyimlerini belleğine kazıyan

Sözün kısası, insan varlığının ayrılmaz bir parçası olan doğal ve toplumsal bir olgudur.

İnsan, ormanda yürümeyi, yeşili özümlemeyi, denizi seyretmeyi, mavide yüzmeyi, dağlara tırmanmayı, ovalarda, vadilerde, yaylalarda yürümeyi, ufka bakmayı, gökyüzüyle bütünleşmeyi, temiz havayı ciğerlerine çekmeyi vatanında öğrenir.

Duygu ve düşünce dünyası vatanında biçimlenir.

Nostaljik anıların birikimi, doğanın güzellikleriyle birleşir, ilişkilerimiz bu ortamda duygu ve düşüncelerimizi oluşturur ve hepsi birlikte insanı insan yapar!

Vatan sevgisi, insanın kendini sevmesinin, başka insanları sevmesinin, doğayı sevmesinin, bütün insanlığı sevmesinin temelini oluşturur.

***

Türkiye bir vatan olarak insana paha biçilmez olanaklar sunan bir ülkedir.

Bir yılda dört mevsimi yaşar

Kışları ayrı, yazları ayrı, sonbaharı ve ilkbaharı ayrı güzeldir.

Kışın dağlarında kayak yapılır, yazın altın kumlu plajlarında yüzülür, ilkbaharda yeniden doğuşun sevinci, sonbaharda romantizmin keyfi yaşanır.

Üç bir tarafı denizlerle çevrili, Asya steplerinin uzantısı bir Anadolu, 'Akdeniz'e bir kısrak başı gibi uzanır', Avrupa'yla bütünleşir.

***

Bu topraklar tarih yazan insanların topraklarıdır

İmparatorluklar kurmuş, imparatorluklar yıkmış, dünyayı yönetmiş insanlardır bunlar!

Bu insanlar yirminci yüzyılda da eşi olmayan bir başarı göstermiş

Yenilmiş ve işgal edilmiş bir imparatorluğun kalıntıları üzerinde 'Yedi düvelle savaşarak', bağımsızlıklarını kazanmış

Bir din-tarım toplumundan çağdaş endüstriyel-kentli bir yapıya sıçramış

Tek parti yönetiminden, tek bir adamın mutlak iktidarından, çok partili demokrasiye geçmiş

Ve sonuç olarak dünyadaki tek ve biricik 'Laik ve demokratik devlete sahip bir İslam toplumu' modeli oluşturmuştur!

***

Bu vatan hepimizindir:

Irk, milliyet, din, mezhep, dil, diyalekt farkı olmaksızın, Türkiye Cumhuriyeti'ne vatandaşlık bağı ile bağlı olan herkesindir:

Kadınıyla erkeğiyle, cinsel tercihleri farklı olanlarıyla, çocuğuyla yaşlısıyla, Türk'üyle, Kürt'üyle, Ermenisiyle, Rumuyla, Yahudisiyle, Süryanisiyle, Nasturisiyle, Levanteniyle, Romanıyla, Şiisiyle, Sünnisiyle, Alevisiyle, Ortodoksuyla, Katoliğiyle, Musevisiyle, Ateistiyle

İktidarıyla, muhalefetiyle, Meclis'te temsil edilen ve edilemeyen tüm partileriyle

Herkesin!

***

Hepimizin içinde hiç kuşkusuz az ya da çok bir vatan sevgisi vardır

Çünkü bu sevgi, benliğimizi oluşturan, onu var eden bir duygudur.

Vatan sevgimizi, kimliği, siyasal görüşleri, düşünceleri bizden farklı olanları dışlayan

Tekelci bir anlayışla

Kin ve nefret içinde

İntikamcı duygularla değil

Herkesin, bizim sevdiğimiz vatanı aynı ölçüde sevme hakkı olduğunu kabul ederek

Ve bu sevgiyi paylaşarak göstermeliyiz.

Bilmem anlatabiliyor muyum!'İleri Demokrasiye' 'İnce Ayar': Medya ve Kadın
14 Ocak 2012 - Cumhuriyet
Tehlikeye ilk kez Orhan Erinç Cumhuriyet'te işaret etti

Sonra tekrar yazdı

Geçenlerde Melih Aşık da Milliyet'te değindi.

'İleri Demokrasi!' bağlamında medyaya bir 'ince ayar' daha geliyor:

'Devlet Sırrı Kanun Tasarısı.'

Orhan Erinç'in medyaya getirdiği ağır cezalar dolayısıyla eleştirdiği tasarının özelliklerini CHP Milletvekili Oğuz Oyan, şöyle açıklıyor:

'Tasarı sadece devlet sırrı olan bilgi ve belgeleri değil, aynı zamanda 'devlet sırrı niteliği taşımayan bilgi ve belgeleri' de kapsıyor.

Bu durumda iktidarı rahatsız edecek her türlü bilgi ve belge rahatlıkla yasaklanabilecektir. Üstelik de öyle birkaç ay veya yıllığına değil, en az 50 yıllığına...

Tasarı yasalaşırsa öngörülen cezalar nedeniyle basında yeni bir otosansür başlayacaktır.'

Hangi konuların 'devlet sırrı' olduğuna da, Başbakanlık Müsteşarı'yla birlikte 5 müsteşardan oluşan 'Devlet Sırrı Kurulu', yani iktidarın emrindeki bürokratlar karar verecek.

Bu kurulun vereceği karara itiraz ancak yine hükümete, başbakan ve 4 bakandan oluşan 'Devlet Sırrı Üst Kurulu'na yapılabiliyor:

***

Bu arada Aile ve Sosyal Politikalar Bakanlığı'nın 'Kadın ve Aile Bireylerinin Şiddetten Korunmasına Dair Yasa Taslağı' üzerindeki çalışmaları olumlu hükümlerin taslaktan çıkarılmasıyla, geriye doğru devam ediyor:

Cumhuriyet'ten Sevil Arınan'ın haberine göre, Başbakanlık'ın, sevgilileri, imam nikâhlıları ve aynı evi paylaşanları kapsayan 'yakın ilişki yaşayanlar' ifadesinin taslaktan çıkarılmasını istemesi üzerine yeni formüller devreye girmiş.

Elektronik kelepçe ve panik kolyesinden vazgeçilmiş, panik kolyesi yerine cep telefonu verilmesi önerilmiş.

Taslakta eşcinsellere de yer yok.

***

Bütün bu 'ince ayarlar', yüze yakın gazetecinin içeride olduğu, elliden fazla emekli ve muvazzaf general ve amiralin tutuklu bulunduğu, politikacıların, yazarların, bilim insanlarının yıllardır, hüküm giymeden hapis yattığı 'cennet ülkemizde' yapılıyor.

Tam bu arada Avrupa İnsan Hakları Komiseri Thomas Hammerberg'in ekim ayında Türkiye'de yaptığı incelemelerin ardından hazırladığı rapor yayımlandı.

Mehmet Y. Yılmaz Hürriyet'te bu rapordan bazı satır başlarını şöyle aktarmıştı:

'Komiser, özel yetkili ağır ceza mahkemelerinde savunma hakkına olağan ceza usulüne kıyasla çok ciddi kısıtlamalar getirildiğini göz önünde bulundurarak, yetkili makamları bu mahkemelerin gerekliliğini gözden geçirmeye teşvik etmektedir.'

'Komiser, savcıların ve hâkimlerin, özellikle terörist eylemler ile düşünce, ifade, toplantı ve dernek özgürlüğü hakları kapsamına giren eylemler arasındaki sınırı ilgilendiren AİHM içtihatları konusunda daha hassas hale getirilmeleri gerektiğini düşünmektedir.'

'Komiser, özellikle AİHM içtihadı göz önüne alındığında, tutukluluğa çok sık başvurulmasına ve uzun tutukluluğa ilişkin kaygılarını tekrarlamaktadır. Komiser, yetkili makamları, kişilerin mahkûm olmadan önce tutuklu olarak geçirdiği sürelerin makul sınırlar dışına çıktığı durumlardan kaçınmaya acilen davet etmektedir, çünkü bu uygulama, tutukluluğun cezaya dönüşmesi anlamına gelebilmektedir.'

Ve bu rapor üzerine Financial Times 'Türkiye'nin lideri, otoriter bir yönetime doğru sürükleniyor' diye manşet attı.

Anlaşılan cahil Batılılar, Türkiye'nin bu 'İleri Demokrasisinin' 'ince ayarlarını' anlamıyorlar!Gölgesinin Bile Terk Ettiği Adamı Kurtaran Aşk!
31 Ocak 2012 - Cumhuriyet
Bir adam, bir sanatçı, bir film artisti:

Çok başarılı

Tam bir yıldız

Kendine âşık

Üstelik narsisist yaklaşımı, elbette egosantrik ama ayrıca maço bir kimlikle de bütünleşmiş

Kendinden başka kimseyi düşünmeyen, kibirli, zengin ve ünlü bir kişilik!

Ama çağının teknolojik gelişmelerini, film endüstrisindeki dönüşümü yakalayamıyor

Sessiz film döneminden sesli filme geçişe ayak uyduramıyor

Belki kibirli yapısı değişmeye elverişli değil

Belki korkuyor

Ve yok oluyor!

Bir iç hesaplaşma sırasında gölgesi bile onu terk edip gidiyor!

Bir yanda büyük bir artistin iç dünyası

Öbür yanda çağın teknolojik değişme ve gelişmesi

Ve bu ikisi arasındaki uyumsuzluk.

Sadece bu çelişkinin ele alınması, irdelenmesi, bireysel dünya ile örgütsel-toplumsal-ticari-teknolojik dünya arasındaki sürtüşmenin vurgulanması bile ilgi çekici

Üstelik çok güzel anlatılıyor.

Ama süreç her ne kadar bir trajedi gibi görünse de, orada bitmiyor.

Bir ilişki var:

Bir kadınla bir erkek

Sönen bir yıldızla yükselen bir yıldız

Olgun bir erkekle genç bir kadın arasındaki ilişki.

Tesadüflerle başlayan

Zaman içinde oluşan

Maço bir erkekle fedakâr bir kadının kişilik çatışması biçiminde gelişen

Zaman içinde rollerin değiştiği, garip ama etkileyici bir ilişki!

Bu ilişki, bir trajediyi bir romansa çeviriyor

İzleyiciyi sarıp sarmalayan, beyazperdeye kilitleyen, gerilimli bir romans!

Her haliyle: insan üzerine, sanat ve sanatçı üzerine, teknolojik-toplumsal değişme ve film endüstrisi ile artist ilişkileri üzerine, kadın ve erkek üzerine, aşk üzerine bir öykü.

Bir başyapıt!

***

Yukarda yazdıklarım, şu sıralarda oynayan Artist filmi üzerine düşündüklerim.

Aslında daha şimdiden topladığı önemli ödüllerle, on daldaki Oskar adaylığıyla, çok başarılı da görünse, Türkiye'deki seyirci bakımından talihsiz bir imaja sahip:

Sessiz, siyah-beyaz bir sanat filmi olarak görülüyor

Ve bu nedenle de aksiyon filmlerine, romantik komedilere koşullanmış seyirci tarafından kuşkuyla karşılanıyor.

Oysa en heyecanlı aksiyon filmleri kadar hareketli

En etkileyici romantik komedi filmleri kadar izleyiciyi saran bir film.

Evet sessiz

Evet siyah-beyaz

Evet bir sanat filmi, hem de en güzellerinden.

Ama bu özellikleri, sinemaya sırf günlük yaşamın sıkıntılarından kurtulup hoş ve boş vakit geçirmek, kafasını boşaltmak için gidenlerin aradığı özellikleri dışlamıyor

Tam tersine, her yaştan, her türden sinema izleyicisine hitap eden bir film bu.

1920'lerin, 30'ların Hollywood'u

O dönemin kültürü, giyimi-kuşamı, müziği, sineması

Ama her dönemin insanı, sanatçısı, film endüstrisi

Ve evrensel gerçek: Aşkın gücü

Üstelik kadın zekâsıyla bezenmiş özel bir aşkın gücü!

***

Filmi, son aylarda hiç görmediğim kadar dolu bir salonda seyrettim.

Genç, orta yaşlı ve yaşlı çiftlerle

Salondan çıkarken herkes mutlu görünüyordu!

Çoğunun Fritz Lang'dan, Rudolph Valentino'dan, Douglas Fairbanks'tan, Fred Astaire'den, Mary Pickford'dan, Ray Milland'dan, The Thief'den, Cole Porter'dan, Duke Ellington'dan haberi belki vardı, belki yoktu

Ama bu filmi zevkle seyretmek için bütün bunları bilmeye gerek de yoktu

Güzel bir film işte!Üç Önemli Yazar Üç İlginç Kitap
22 Aralık 2011 - Cumhuriyet
Üç Cumhuriyet yazarı...

Üçü de kadın...

Kadınların ezildiği, horlandığı, şiddete kurban edildiği, önlerinin kesildiği bir toplumda, dişleriyle tırnaklarıyla uğraşarak bir kariyer yapmışlar...

Üçü de konularında uzman...

Üçünün de art arda yeni bir kitabı daha çıktı, Cumhuriyet Kitapları'ndan.

Üç kitap da çok güzel...

Konular ilginç...

Anlatımlar sürükleyici.

Nilgün Cerrahoğlu: 'Şimdi Doğu Zamanı'.

Zülâl Kalkandelen: 'İkinci Cumhuriyetçiliğin Temelleri-İdris Küçükömer'in Tezleri.'

Mine G. Kırıkkanat: 'Örtülü Özgürlük'.

***

Nilgün Cerrahoğlu deneyimli bir gazetecidir...

Tam bir İtalya, İspanya, Avrupa ve Avrupa Birliği uzmanıdır...

Ama kendini Avrupa ile sınırlamaz, mükemmel bir entelektüel olarak dünya sorunlarını çok iyi izler, yorumlar ve Türkiye'nin sorunlarını bu bağlamda irdeler...

Her yazısı bilgi verici, ufuk açıcıdır.

Daha önce İspanya'nın demokrasiye geçiş sürecini anlattığı 'Bir Kanlı Gül İspanya' adlı ve röportajlarını topladığı 'Annem Batı'ya Gidin Dedi' adlı iki kitabı basılmıştı.

Cerrahoğlu, İspanya'nın demokrasiye geçişi ile Türkiye'de olup bitenler hakkında yalan yanlış yazılar yazan yabancı yazarlara ya da Türkiye'de hukuk ihlalleri temelinde yapılan tutuklamaları İtalya'daki 'Temiz Eller' operasyonuna veya 'Gladyo' davasına benzetmek isteyen kötü niyetlilere ya da cahillere, derslerini vermeye bayılır.

Cumhuriyet Kitapları'ndan çıkan son yapıtı 'Şimdi Doğu Zamanı', Hindistan, Vietnam ve Rusya'yı kapsıyor:

Son derece keyifli ve evrensel perspektifimizi geliştiren, geçmişe ve geleceğe ışık tutan bir kitap; mutlaka okunmalı!

***

Zülâl Kalkandelen bir Amerika, Amerikan iç ve dış siyaseti, medya ve müzik uzmanı.

Şimdiye kadar, Amerikan seçimlerini konu alan '30 Saniyede Bush', New York hakkında yazılmış en güzel eserlerin başında yer alan 'New York'u Yaşamak' ve bir de evrensel yaşamları kapsayan, felsefi açılımlar üzerine kurulu bir gerilim romanı olan 'Utanmış Sessizlik' adında üç kitabı yayımlandı.

Bunları okumadıysanız çok şey kaçırmışsınız demektir.

Ayrıca sadece Türkiye'de değil, bütün dünyada ilgiyle izlenen bir müzik blogu da var.

Son yapıtı 'İkinci Cumhuriyetçiliğin Temelleri-İdris Küçükömer'in Tezleri', günümüz siyasetini ve güncel sorunlarını yansıtan 'İkinci Cumhuriyet tartışmalarının' kökenine iniyor, 'Batılılaşma sorununu' irdeliyor.

Bütün kavramların altüst edildiği bir ortamda her şeyi yerli yerine oturtmak ve ülkemizde neler olup bittiğini anlamak isteyenler için bulunmaz bir kaynak!

***

Mine G. Kırıkkanat tam bir dünya entelektüeli ve çok velut bir yazar.

Kadın, aşk, insan, ülkeler, kentler üzerine yazdıkları, roman ve öyküleri, denemeleri, insanı alıp başka âlemlere götürür.

Birçok ünlü kişinin yaşamına, çok önemli olaylara tanıklık etmiş, bunlardan edindiği izlenimleri okurlarıyla cömertçe paylaşmıştır.

'Sinek Sarayı', 'İyi Kadın Kötü Kadın (İyi Kötü Kadın)', 'Her Şeye Rağmen', 'Gülün Öteki Adı', 'Bir Gün Gece', 'Aşk Hikâyeleri', 'Pandispanya', 'Destina', 'Umudun Kırık Kanatlarında', 'Aşk Varmış Aşk Yokmuş', 'Amerika Amerika', 'Allah Allah Bizim Kontes'i Kim Sevdi', 'Carissima Sevgilim', 'Paris Paris', 'Yalnız Kalem Unutmaz' bugüne kadar yayımlanmış kitapları.

Son kitabı 'Örtülü Özgürlük', özgürlük şarkısı söyleyenlerin özgürlükleri nasıl yok ettikleri üzerine keskin gözlemlerden, enfes yazılardan oluşuyor.

Türkiye'nin son yıllardaki trajik değişmesini çok çarpıcı bir biçimde özetleyen bir başucu kitabı!

***

Cumhuriyet okurları şanslı insanlar...

Bu üç yazarın günlük, haftalık yazılarını gazetelerinde okuyor, aynen benim gibi, hem zevk alıyor hem de onlardan öğrendikleri ile kendilerini geliştiriyorlar.

Bu yeni üç kitap bize daha çok okuma keyfi vaat ederken daha zengin bir düşünce dünyasının kapılarını da açıyor...

Sadece Cumhuriyet okurları için değil, okumayı, öğrenmeyi, hayattan zevk almayı bilen herkes için!Özel Yetkili Mahkemeler İçin On Beş Bin İmza
26 Şubat 2012 - Cumhuriyet
'Vardiya Bizde' platformu, 29 örgütün de desteğiyle, 23 Şubat günü, Meclis bitişiğindeki Milli Egemenlik Parkı'nda bir toplantı ve bir basın açıklaması yaparak özel yetkili mahkemelerin kaldırılması için hazırlanan yaklaşık 15 bin imzalı bir dilekçeyi TBMM Başkanlığı'na yolladı.

Gazetelerin ve internet sitelerinin belirttiğine göre olay şöyle gelişti:

'Vardiya Bizde' platformu, Silivri'deki davalara ilişkin tutuklamaları ve uzun tutukluluk sürelerini, 'Uygulama, ülkemiz için yüz karası ve insanlık suçudur' diye niteleyerek özel yetkili mahkemelerin kaldırılması için bir imza kampanyası başlatmıştı.

İmza kampanyasına destek veren, içlerinde siyasal partilerin, sivil toplum örgütlerinin de yer aldığı 29 kuruluş şunlardı:

1) Altı Nokta Körler Derneği. 2) Ankara Barosu. 3) Atatürkçü Düşünce Derneği. 4) Bağımsız Cumhuriyet Partisi. 5) Batıkent Birlikteliği. 6) Bilim ve Ütopya Kooperatifi. 7) Cumhuriyet Halk Partisi. 8) Cumhuriyet Kadınları Derneği. 9) Cumhuriyet Okurları, Ankara. 10) Çayyolu Platformu. 11) Doğa Kültür Derneği. 12) Hacı Bektaş Veli Kültür Derneği. 13) Harp Okulları Devre Vakıf ve Dernekleri. 14) İşçi Partisi. 15) Mülkiyeliler Birliği. 16) Pir Sultan Abdal Kültür Derneği. 17) Sosyal Demokrasi Derneği. 18) Türk Hukuk Kurumu. 19) Türkiye Emekli Subaylar Derneği. 20) Türkiye Gençlik Birliği. 21) Türkiye Kız İzciler Derneği. 22) Türkmen Danışma Meclisi. 23) Toplumsal Dayanışma Gönüllüleri Derneği. 24) Ozan Der. 25) Parlamento Muhabirleri Derneği. 26) Ulusal Eğitim Derneği. 27) Ulusal Gönüllüleri. 28) Yeni Parti. 29) 68'liler Birliği Vakfı.

***

CHP Grup Başkanvekili Muharrem İnce ve 14 milletvekilinin de katıldığı açıklamanın ardından toplanan yaklaşık 15 bin imza TBMM Başkanlığı'na gönderildi.

Toplantıda büyük bir bayrak açan tutuklu yakınları, 'Adaleti mumla arıyoruz' dövizleri taşıdı.

İlk olarak tutuklandıktan sonra hastalanan ve hayatını kaybeden işadamı Kuddusi Okkır'ın eşi Sabriye Okkır konuştu.

Okkır'ın hasta olduğu bilinmesine rağmen cezaevine konulduğunu söyleyen eşi, 'Tutuklamalar bir cezalandırma yöntemi olarak kullanılıyor' dedi.

Amirallere suikast girişimi davasının soruşturma aşamasında intihar eden Yarbay Ali Tatar'ın ağabeyi Ahmet Tatar, özel yetkili mahkemelerin demokratik muhalefetin susturulması amacıyla kullanıldığını belirtti.

'Bugün bu mahkemeler adeta hukukun kara delikleri haline geldiler' dedi.

Balyoz Planı davası sanıklarından emekli Tümamiral Ali Deniz Kutluk'un eşi İrem Kutluk ise platform adına yazılı bir metni okudu.

Özel yetkili mahkemelerin Devlet Güvenlik Mahkemeleri'ni aratır hale geldiğini belirten Kutluk, 'önce tutukla, sonra yargıla' yönteminin uygulandığını söyledi.

CHP Grup Başkanvekili İnce, özel yetkili mahkemelerin iktidarın hizmetinde olduğunu belirterek, 'Son muhalif tutuklandığında görevini yerine getirmiş olacak' dedi.

Türkiye'nin özel yetkili mahkemeler aracılığıyla bir korku toplumuna dönüştürülmek istendiğini belirten İnce:

'Türkiye'de darbe dönemlerini arar olduk. Darbe dönemlerinde bile bunlar yaşanmadı. Demokrasilerde bunlar olmaz. Ama bizler hukuka olan inancımızı asla yitirmeyeceğiz' diye devam etti.

Açıklamaların ardından platformun topladığı 15 bine yakın imza, klasörler halinde TBMM Başkanlığı'na sunulmak üzere İnce'ye verildi.

Gruptakiler, hep birlikte Atatürk'ün Gençliğe Hitabesi'ni okuduktan sonra dağıldı.

Anlaşılan, dışarda, içerdekileri unutmayanlar da vardı!Krizin Hasar Tespiti
23 Şubat 2012 - Cumhuriyet
Cumhurbaşkanlığı seçimindeki süreci ve son günlerde ortaya çıkan AKP-cemaat çatışmasını, Orhan Bursalı çok önceden art arda yazılarla çözümlemeye başladı

Daha yazılarının mürekkebi kurumamıştı ki, olaylar Bursalı'nın öngördüğü biçimde patladı

Mustafa Sönmez de her zamanki dikkatiyle, çatışmanın ekonomik temellerini ortaya koydu.

Gelinen son aşama, AKP'nin, daha doğrusu Başbakan Erdoğan'ın ezici zaferini işaret ediyor:

Meclis'ten apar topar çıkarılan özel yasa

Görevden alma ve soruşturma yoluyla savcılara verilen gözdağı

Emniyetteki kitlesel tayinler

'Gerekirse özel yetkili mahkemeleri, tek maddelik kanunla kaldırırız' tehdidi!

Zaten kriz su yüzüne çıktığında, ben de bunun derhal çözüleceğini ama krizlerin devam edeceğini belirtmiştim:

'Bugünkü krizi, iktidarın ittifakları, on yıllık uygulamaları, yasa değişiklikleri, kadrolaşmaları yaratmıştır

Hiç kuşkunuz olmasın, kısa bir zamanda da çözülecektir.

Ama bu çözüm de sizi aldatmasın

Bu yapı daha pek çok krize gebedir

Çünkü 'Anomi kurumlaşmıştır!'

***

Peki, bugünden sonra ne olacak?

Erdoğan'ın, AKP'nin ve Gülen cemaatinin bugüne kadarki tutum ve davranışlarına baktığımızda ne olacağı açık:

Erdoğan, tavrını ödünsüz bir biçimde sürdürecek, en ufak bir çatlak sese ve sapmaya izin vermeyecektir.

Denemesi bedava:

Deneme cesaretini gösterenler sadece iktidarın maddi manevi nimetlerini ve gücünü paylaşmaktan men edilmekle kalmayacak, ayrıca orantısız biçimde cezalandırılacaktır.

Gülen cemaati ise her zaman yaptığı gibi, sessizce bu yenilgiyi sineye çekecek, gevşek, gayri resmi, gölgedeki yapısıyla, iktidarın, devletin içindeki varlığını sürdürecektir

Belki gelişme biraz kesilebilir, ama o kadar

Ciddi bir varlık sorunuyla karşılaşması muhtemel görünmüyor

Cemaat buna benzer vartaları çok atlatmış, hem varlığını korumuş hem de gücünü arttırmıştır.

Üstelik AKP döneminde, siyasal iktidarın da tadını tatmıştır!

Nitekim daha şimdiden MOSSAD suçlamalarına kadar varan akıl almaz saldırılar ve komplo teorileri durdurulmuş, onların yerini 'Hepimiz kardeşiz' söylemi almış ve çatışma sözü edenler 'nifak sokmakla' itham edilir olmuştur.

***

Elbette, daha önce de belirttiğim gibi bu krizin Erdoğan'ın ezici zaferiyle sonuçlanmış olması başka krizlerin çıkmasını önlemeyecektir

Çünkü anomi devlete egemen olmuş, bütün bir devlet işleyişi, kaba kuvvete dayalı, gücü ve menfaati korumaya odaklı, çelişkili günlük çözümlerin ve söylemlerin egemen olduğu kuralsız bir yapıya dönüşmüştür.

Kuşkusuz Erdoğan'ın siyasal gücü, çıkabilecek her krizi de son kriz gibi şiddetle ve anında bastıracaktır

Ama her zaferin içinde taşıdığı akıl, mantık, hukuk, ahlak ve uygulama çelişkileri zaman içinde ciddi bir erozyon getirecektir.

Bu 'anomi dinamiğinin', toplumsal bilince nasıl yansıyacağı, iki yıl sonraki Cumhurbaşkanlığı seçimlerine kadar nasıl sonuç vereceğini kestirmek çok kolay değil.

Unutmayalım ki zaman geçtikçe, seçim yaklaştıkça Gülen cemaatinin şimdilik gerilemiş görünen göreli gücü de yeniden artmaya başlayacaktır.

Beni kaygılandıran, bu çatışmanın, vatandaşın güveneceği, sığınacağı, Emniyet ve yargı dahil, bütün kurumlara zarar vermiş olmasıdır!Kaba Kuvvet
14 Şubat 2012 - Cumhuriyet
Kaba kuvvet her yerde!

Kaba kuvvet her yerde olunca da bütün olaylar eninde sonunda bir kaba kuvvet gösterisine dönüşüyor

Simge isimler üzerinden gidersek:

Ece Temelkuran'ın çarmıha gerilmesi de

Eski Genelkurmay Başkanı İlker Başbuğ'un tutuklanması da

Mustafa Balbay'ın henüz yargılanma sürerken artık yıllarla ölçülmeye başlanan tutukluluk durumu da

MİT Müsteşarı Hakan Fidan'ın ifadeye çağrılması da

Hakan Fidan'ın kurtarılması için özel yasa yapılması da

Savcı Sadrettin Sarıkaya'nın görevden alınması da

Ne yazık ki bir kaba kuvvet gösterisine dönüşmüş durumda!

Büyük bir düş kırıklığı, hüzün ve korku yaratıyor bu olup bitenler

Çünkü, kaba kuvvet kültürü her yerde egemen

Bu kaba kuvvet, ülkeyi pençesine almış, hepimizi derin bir bunalıma, demokrasi dışı bir rejime, orman kanunlarının egemen olduğu bir işleyişe, kazananı olmayacak bir mücadeleye doğru hızla sürüklüyor!

***

Duyarlı, vicdanlı ve iyi bir yazar Temelkuran

İnsan hakları savunucusu

Hrant Dink cinayetinin takipçisi.

Şimdi bir kaba kuvvet saldırısının hedefi:

'Kaba kuvvet' deyince akla illa tekme, sille, yumruk gelmesin

Bir 'medya kaba kuvveti' bu

Mantıksız ve tutarsız gerekçeler ve mide bulandırıcı üslupla yapılan bir saldırı!

Kaba kuvvet medyada egemen:

İktidarın eğilimlerine göre gündem belirleyen, yazarların, programcıların işine son veren bir medya

Esen siyasal rüzgârlara göre yön değiştiren patronlar, yöneticiler, yazarlar ve tartışmacılar

Dün dediğinin tersini bugün savunanlar

Canhıraş çığlıklarla saldıranlar, eski günahlarını unutturmak için akıldışı uçuk öneriler yapanlar

İhbarlar, iftiralar, suçlamalar, yargısız infazlar!

***

Kaba kuvvet hukukta egemen:

'Önce tutukla, sonra yargıla' bir ilke haline gelmiş

Masumiyet karinesi rafa kalkmış, 'Herkes masumiyetini ispat etmekle yükümlüdür' deniyor adeta

Yargıçların, savcıların kaderleri iktidarın iki dudağı arasında; tayinler, görevden almalar, hepsinin tepesinde bir 'Demokles'in kılıcı'.

Ve işin en acıklı tarafı, bu işleyişin kanuni dayanakları var!

***

Kaba kuvvet, siyasette egemen:

Meclis'teki yumruklaşmalardan, kavgalardan ya da havada uçuşan ağır ifadelerden söz etmiyorum

Her özel durum için, her özel kişi için, suçlamalardan kurtulmak, olayları özel çıkarlara göre çözmek amacıyla yasa çıkarılmasından

Milletin verdiği yasama ve yönetim yetkisinin kötüye kullanılmasından söz ediyorum.

***

Kaba kuvvet ülkenin genelinde egemen

Bir yanda PKK terörü

Öte yanda kimin ne zaman, nerede, niçin tutuklanacağının bilinmediği bir korku imparatorluğu

Yol verme kavgasında birbirini öldüren sürücüler

Neredeyse her gün bir kadının canını alan, erkek egemen, maço, feodal kültür!

***

Kaba kuvvetin mantığı yoktur

Çünkü ancak ilkel dürtülerle hareket eder.

Kaba kuvvetin hukuku yoktur

Çünkü yargılamayı da infazı da kendisi yapar.

Kaba kuvvetin utanma duygusu yoktur

Çünkü vicdanı yoktur!

Zaman zaman 'en güçlü olan' kazanıyor gibi görünse de, kaba güç gösterilerinin galibi olmaz

Ama insan hakları, adalet, demokrasi ve sonuç olarak tüm bir toplum kaybeder!Yeni Yıl, Yeni Hukuk, Yeni Siyaset!
1 Ocak 2012 - Cumhuriyet
Yeni yılınız kutlu olsun, içerdeki ve dışardaki sevgili okurlarım:

2011'in son günlerinde, İçişleri Bakanı'nın terör konusunda, sanat, edebiyat, bilim ve STK dünyasını hedef alan sözleri gündeme bomba gibi düştü

Söyledikleri, 2012 yılında neler yaşanacağının habercisi gibi

İktidar mensuplarının 'Yeni demokrasi paketi geliyor' müjdesi (!) ile birlikte, yeni yılda neler olacağını kestirmek çok da zor değil!

***

Medyada bakanın sözleri yeterince irdelendi.

Örneğin Radikal'in haberine göre bazı sanatçılar ve edebiyatçılar tepkilerini, özetle, şöyle dile getirmiş:

Bedri Baykam: 'Bir ülkenin İçişleri Bakanı'nın böyle bir cümleyi ağzına alabilmesi o ülkede demokrasi kelimesiyle ilgili her türlü gerçeğin bir çöplükte yakılmış olduğu anlamına gelir Önümüz hiç aydınlık değil.'

İnci Aral: 'Şahin'in açıklamalarını okuduğumda irkildim, korktum. Artık sanata, edebiyata, şiire kadar vardıysa kontrol ve baskı, önümüzdeki günlerin hiç de aydınlık olmayacağını düşündüm. Umutsuzluğa kapıldım bu açıklamalar karşısında. Topluca biz hapse girelim bari.'

İpek Çalışlar: 'Şiirde, romanda, resimde, kitapta, şarkılarda terörist avına yabancı değiliz Yalnız bu durumda askeri darbe suçlamasıyla yargılanan generaller neden hapiste? Onlar çıksın, topluca bizler girelim bari de her şey 'normalleşsin'.'

Ayla Kutlu: 'Sanatı tehdit eden bir görüş.'

Hakan Günday: 'Düşünceyi ve sanatı tehdit olarak değerlendiren bir hayat görüşü. Öyle bir görüş ki tamamen kör! Makaleyle terör olur mu?'

Ayfer Tunç: 'Sanattan terör anlamı çıkarabilen bir İçişleri Bakanı'nın olduğu bir ülkede nasıl bir gelecek kurgulayabiliriz hiçbir fikrim yok. Ressamlar da düşman ilan edildi.'

Fuat Keyman: 'Hukuku askıya alan ve bu eylemi güvenlik adına yapan bir devlet yapısına bugün sahipsek, bırakalım ileri demokrasiyi, hukukun olmadığı bir otoriter rejim içinde yaşıyoruz demektir. Çok endişe verici...'

Meltem Yılmaz'ın dünkü Cumhuriyet'teki haberinde, 'Barış İçin Sanat Girişimi'nin, Beyoğlu'ndaki Maya Sahnesi'nde yaptığı toplantıda Bakan Şahin'in söylemini kınadığı, istifaya davet ettiği ve sanat eleştirmeni, küratör Beral Madra'nın 'Bakanın söylemleri Hitler'in 1938'deki modern sanatı yok etmek üzere kullandığı cümlelerin bire bir aynısı' dediği belirtiliyordu.

Ayrıca başka haberler de vardı:

LGBTT (lezbiyen, gey, biseksüel, transeksüel, travesti) dernekleri ile cinsel yönelim ayrımcılığına karşı faaliyet gösteren kurumların oluşturduğu 'Ayrımcılığa Karşı Gökkuşağı Koalisyonu' da yayımladığı bildiriyle Bakan Şahin'in istifasını istedi, hükümeti özür dilemeye davet etti.

Bildiriye LGBTT kuruluşlarının yanı sıra Uluslararası Af Örgütü Türkiye Şubesi de imza koydu.

Çağdaş Hukukçular Derneği (ÇHD) Ankara Şube Sekreteri Gülşen Uzuner, 'Özel yargılama terörünün, hiçbir boşluk bırakmayacak şekilde, sisteme muhalefet eden, demokrasi ve özgürlük mücadelesi veren kişi ve kurumlara saldırdığını' ileri sürdü.

***

Aslında iktidar mensupları tarafından söylenen sözler, yapılan işler, hapistekiler ve Türkiye'deki özgürlüklerin sefaleti tüm açıklığıyla ortada

Fazla söze hacet yok!

Ama benim dikkatimi İçişleri Bakanı'nın özellikle şu sözleri çekti:

'Terörle mücadelede görev almış askeri ve polisi, sanatına, çalışmasına konu yaparak demoralize etmeye çalışıyorlar. Terörle mücadele edenle, bir şekilde mücadele ediliyor.'

Terörle mücadele edenleri sanat ve yazın etkinliklerinde eleştirmek 'terörle mücadele edenle mücadele etmek' diye niteleniyorsa, terörle dağlarda savaşan asker ve sivilleri tutuklayıp hapse atmak acaba hangi eylem biçimiyle ya da sıfatla tarif edilebilir?

2012, bu tür soruların ortaya koyduğu çelişkilerle geçecek gibi görünüyor

Ama yine de iyimserliğimizi koruyalım:

Mucizeler beklemeyelim, mucizeler yaratmaya çalışalım!

Özellikle, 31 Aralık gecesini ailelerinden ve sevdiklerinden ayrı geçirenlerin, bu yeni yılın ilk Pazar'ı kutlu olsun

Hepsinin acısını yüreğimizde hissediyoruz!Örgütler ve Kürşat Başar'ın Devekuşu Yumurtası
29 Ocak 2012 - Cumhuriyet

Yaşam içerde de dışarda da sürüyor:

İnsanlar mecburen yiyor, içiyor, uyuyor

Doğa ve günlük yaşam hükmünü icra ediyor

Büyükler yaşlanıyor, çocuklar büyüyor, karneler alınıyor, hasretler, düş kırıklıkları, küçük mutluluklar, büyük hüzünler, içerde de dışarda da birbirini kovalıyor.

Davalar davaları, duruşmalar duruşmaları izliyor

Günümüzün en tehlikeli suçlaması örgüt üyeliği

Bir örgüt üyeliği ile suçlandığınız zaman doğrudan demir parmaklıkların arkasına yollanıyorsunuz

Özel olarak oluşturulmuş, 'Özel Yetkili Mahkemelerde' yargılanıyorsunuz

Sadece özgürlüğünüz değil, savunma haklarınız bile sınırlanıyor ve kısıtlanıyor

Kimi zaman dostluklar, arkadaşlıklar, birlikte yenen bir yemek, verilen yasal emirle yapılan bir görev bile örgüt üyeliğinin kanıtı olarak ele alınıyor

Kimi zaman da slogan atmak ya da yumurta taşımak!

Buna karşılık savcıları bile isyan ettiren bir biçimde, pek çok kişinin rolünün olduğu resmi belgelerle saptanmış Hrant Dink cinayetinde örgütün izine rastlanmıyor!

Ama mahkemenin bile 'Henüz varlığı saptanmamıştır' dediği 'Ergenekon örgütü' her yerde

Başta iddianamelerde

Ve de pek çok muhbir köşe yazarının sütunlarında!

***

Son dönemde Cumhuriyet gazetesine birçok yeni ve genç yazar katıldı.

Değerli romancı, başarılı gazeteci Kürşat Başar da bu gençlerden biri.

Perşembe günkü 'Devekuşu Yumurtası' yazısını okurken Başar'ın bir edebiyatçı ve bir mizah yazarı olarak durumu çok güzel özetlemiş olduğunu düşündüm, gönlüm yazının sadece kendi sütununda kalmasına elvermedi:

Devekuşu Yumurtası

'Cebinde üç yumurtayla yakalanan öğrenciye 11 yıl hapis istemiyle dava açılan bir ülkenin, başka bir ülkeye hukuk ve demokrasi nutukları atması pek işe yaramaz.

Yumurtaları menemen yapmak için değil cumhurbaşkanına atmak amacıyla yanında taşıyormuş deseniz de pek ikna edici olmaz.

Bu yumurta işi öyle masumane değil, bunlar 'yumurta örgütü' oluşturmuşlar, şimdilik yalnızca yumurta fiyatlarını arttırıyorlar, ama asıl amaçları 'yumurta darbesi' yapmak deseniz de inanan olmaz.

Sonuç olarak Ermeni diyasporasının başını çektiği, İtalya'dan Arjantin'e, Uruguay'dan İsveç'e kadar soykırımı kabul eden bir sürü ülkenin içinde bulunduğu uluslararası 'çok gizli örgüt'e dava açamıyoruz.

Sarkozy'nin kafamıza attığı devekuşu yumurtası için de iddianame yazamıyoruz.

Başımıza gayet açık biçimde göstere göstere örülen çoraplarla uğraşmak yerine fantastik paranoyalarımızla uğraştığımızdan bize karşı tasarlanan gerçek darbeleri gözden kaçırmamız da şaşırtıcı değil.

Dink cinayetinde devletle bağlantılı örgüt bulamadık, ama her taşın altında bir örgüt buluyoruz mu desek?

Yalnızca yerüstündeki değil yeraltındaki örgütleri de araştırıyoruz, kemikleri bile tek tek çıkarıyoruz mu desek?

İnsan hakları komiserinin hakkımızdaki raporuna karşılık, 'tamam ama yumurta atmayan öğrenciler için de öğretmeni şikâyet etme hattı açtık' diye bir savunma mı getirsek?

İyi ama ya aynı sınıftan üç öğrenci aynı öğretmeni şikâyet eder ve evlerinde yapılan aramada buzdolabına gizlenmiş yumurtalar bulunursa?'

***

Tam bu sırada Orhan Erinç, Türkiye Gazeteciler Cemiyeti Başkanı ve Gazetecilere Özgürlük Platformu (GÖP) Dönem Başkanı olarak, Başbakan Recep Tayyip Erdoğan'ın 'Tutuklu Gazeteciler' konusundaki değerlendirmesiyle ilgili bir açıklama yaptı:

'Sayın Başbakan'ı anlayışla karşılamamız gerektiğini düşünüyorum. Çünkü kendilerinin devlete karşı sorumlulukları ve yükümlülükleri bulunuyor.

Bu nedenle olasıdır ki iddianamelerde yer alan iddiaları kesin yargı gibi algılayarak değerlendiriyor.

Biz meslek örgütleri ise iddianamelerdeki değerlendirmelerin şimdilik iddia düzeyinde kaldığını, mahkemeler tarafından sonuca bağlanacağını düşünüyoruz.

Meslektaşlarımızın sorguları sırasında kendilerine yöneltilen soruların ağırlıklı olarak yaptıkları haberleri, yazıları, arşivleri, haber kaynakları ile olan ilişkileri ve basılmamış kitapları kapsamında olması bizleri bu değerlendirmeye götürüyor.

Bu kanımızı 'Terör örgütünün medya ayağı' vurgusuyla düzenlenen iddianame de güçlendiriyor. Ayrıca 97 gazetecinin, 2005 yılından bu yana Türk Ceza Yasası, Terörle Mücadele Yasası ve Ceza Muhakemeleri Yasası gibi temel ceza yasalarında yapılan düzenlemelerin yorumlarıyla suçlanmakta ve tutuklu olarak yargılanmakta olduğunu da düşünüyoruz.

Önceki yıllarda gazetecilerin 'terör örgütü propagandası yapmak' iddiasıyla yargılanmasına karşın, bir süredir 'terör örgütü üyesi' sıfatıyla suçlanmakta oluşunu yadırgadığımızı da vurgulamak istiyoruz...'

***

Kürşat Başar'ın 'Devekuşu Yumurtası' işte böyle bir ortamı yansıtıyor!Rol Modeli Olarak Uğur Mumcu
26 Ocak 2012 - Cumhuriyet
Toplumlar sadece gelenekler, görenekler, yasalar, anayasalar, kurallar ve kurumlarla oluşmaz

Toplumlar, kendi içlerinden çıkan 'Rol Modelleri' ile de oluşur!

Bireyler, bazı insanları sever, benimser, yüceltir, onlara benzemeye çalışır

Böylece toplum, değişme sürecinde yeniden biçimlenir.

***

24 Ocak günü, 19 yıl önce öldürülen Uğur Mumcu bütün Türkiye'de, yurtdışındaki bazı toplantılarda ve yazılan yazılarda anıldı.

Özellikle Cumhuriyet'teki yazar arkadaşları Mumcu'yu anlattılar, onun üstün niteliklerini, öncü rolünü, yaptığı işleri, kişiliğini çok iyi vurguladılar.

Gazete yönetimi çok iyi bir iş yaparak, Işık Kansu'nun Uğur'un hiç yayımlanmamış konuşmalarından hazırladığı bir yazı dizisini devreye soktu.

***

Yazılan yazılar, yapılan değerlendirmeler Uğur Mumcu'nun şu özelliklerini öne çıkarıyordu:

1) İyi bir insandı.

2) Özgür ve bağımsızdı.

3) Tam bir aydındı, toplumsal sorumluluklarının bilincinde, gördüğü ve inandığı doğruları ne pahasına olursa olsun söylemekten çekinmeyen bir aydın.

4) Dürüsttü, rüşvet yemez, belki yanlış yapar ama yalan söylemezdi.

5) Cesurdu, kimseden, hiçbir şeyden korkmazdı.

6) Çalışkandı.

7) İyi bir yazardı, kalemi kuvvetliydi, günlük makaleleri kadar kitapları da ilgi çekerdi; 'Sakıncalı Piyade' adlı kitabı sadece bir belge olarak değil, harika bir mizah yapıtı olarak da önemliydi.

8) Araştırmacı gazeteciydi; karanlık olayların, sorunların üzerine gider, bilgi, belge toplar ve sonra bunları belli bir sistematikle çözümleyerek, açık seçik bir biçimde okurların bilgisine sunardı.

9) Bir polemik ustasıydı; hiçbir saldırının, suçlamanın altında kalmazdı.

10) Bir hukuk insanıydı, evrensel hukuk ve adalet ilkelerinin ülkemizde de geçerli kılınması için savaşım verirdi.

11) Mazlumlardan, ezilenlerden, haksızlığa uğrayanlardan, emekten ve emekçilerden, muhaliflerden yanaydı; onların haklarını savunurdu.

12) Atatürkçüydü.

13) Anti-emperyalistti.

14) Sosyalistti.

15) Demokrattı.

***

Yukarıda sıraladığım 15 özelliğe başkaları da eklenebilir ya da bunların bazıları aynı grupta toplanarak liste azaltılabilir

Benim listem de nesnellik çabasıyla yapıldı ama sonuç itibarıyla elbette öznel.

Uğur'la yakın arkadaşlığımız vardı; iş dışında da ailece görüşürdük

Ağabeyi Ceyhan'la sınıf arkadaşıydık, Bahçelievler grubundaki dostlarıyla yakındık, zarif ve asil eşi Güldal Mumcu'ya büyük saygı duyardık, çocuklarını severdik.

Bu nedenle listeyi oluştururken, sadece toplumsal kimliğine değil, kendi belleğimdeki 'dost ve arkadaş Uğur' imajına da başvurdum.

Aslında yukarıda sıraladığım özelliklerin hepsi tek tek önemlidir

Ama hepsinin birlikte olması, Uğur Mumcu'yu sadece gazeteciler, yazarlar, politikacılar için değil, tüm Türkiye ve insanlık için bir 'Rol Modeli' yapmaktadır

Gençlere ışık tutan, toplumsal liderliği vurgulayan, 'iyi insan, iyi vatandaş' olmanın gereklerini sergileyen, demokrasiyi, adaleti, insan haklarını geliştiren, çalışkan, dürüst, cesur ve namuslu bir 'Rol Modeli'!

Sahtekârlığın, üçkâğıtçılığın, avantadan para kazanmanın, jurnalciliğin, insan hakları ihlallerinin, dönekliğin, iktidar dalkavukluğunun prim yaptığı

Namus, haysiyet, dürüstlük, cesaret, adalet, vefa, bilim, araştırma, çalışkanlık gibi değer ve kavramların artık geçerli değilmiş gibi göründüğü toplumumuzda

Özellikle gençler, gazeteciler, yazarlar, politikacılar, ama esas olarak herkes için bir 'Rol Modeli'!..Bilsay Kuruç, Doğan Hızlan ve...
29 Aralık 2011 - Cumhuriyet
Aralık ayı önemli ödüllerin açıklandığı bir ay.

Bugün sadece iki ödülden ve bu iki ödül çerçevesinde iki insandan söz etmek istiyorum.

Biri Prof. Dr. Bilsay Kuruç

Öteki Doğan Hızlan.

Bilsay Kuruç, Türkiye Gazeteciler Cemiyeti Sedat Simavi Sosyal Bilim Ödülü'ne layık görüldü

Doğan Hızlan da eleştiri dalında Cumhurbaşkanlığı Büyük Ödülü'ne.

***

Sedat Simavi Ödülleri'ni 1977 yılında Hürriyet'in o zamanki sahibi Erol Simavi, gazetenin kurucusu babası Sedat Simavi'nin adına başlatmıştı.

Gazeteyi Doğan Grubu'na satınca, ödülleri de 1995 yılında, devamlarını sağlamak için 500 bin dolar bağışta bulunarak Gazeteciler Cemiyeti'ne devretti.

Cumhurbaşkanlığı Kültür ve Sanat Büyük Ödülleri Cumhurbaşkanı Süleyman Demirel tarafından konuldu.

Benim de Kültür Bakanlığı Müsteşarı olarak kuruluş çalışmalarına katıldığım ödül yönetmeliği 20 Ocak 1995 tarihli Resmi Gazete'de yayımlanarak yürürlüğe girdi:

'Türk kültür ve sanat yaşamına önemli katkılarda bulunan, ülkemiz kültür ve sanatının yücelmesine çalışan Türk vatandaşı ve yabancı uyruklu kişiler ile kurumlara, devlet adına onurlandırmak ve özendirmek amacıyla Cumhurbaşkanlığı Kültür ve Sanat Büyük Ödülü verilmesi' kararlaştırıldı.

***

Türkiye genellikle aydınını, sanatçısını, yazarını ödüllendiren değil, cezalandıran bir ülke.

Oysa ben kişisel yaşamımda da, bir hoca olarak eğitimde de daima cezadan çok ödüle önem verdim

Bir zamanlar, 'Türkiye'de ödül enflasyonu var' diyenlere karşı da sürekli direndim; tam tersine ülkemizde yeterince ödül olmadığını, özgürlüğün, bağımsızlığın, yaratıcılığın, sanatın, edebiyatın, bilimin yeterince ödüllendirilmediğini anlatmaya çalıştım.

***

Ödüller, jürilerinde yer alanlar ve ödül verilen kişiler ile önem ve ciddiyet kazanır.

Bu önem ve ciddiyetleri, tarih içinde izledikleri çizgi ile sürekli sınanır.

Sedat Simavi Ödülleri de 35 yıllık tarihinde gerek jürilerinin ciddiyeti gerekse ödüle layık görülen kişilerin kimliği ile Türkiye'nin en önemli ödül sistemi olduğunu kanıtlamıştır.

Cumhurbaşkanlığı Kültür ve Sanat Büyük Ödülleri de bugüne kadar saygın çizgisini koruyan bir yapıda verilegelmiştir.

***

Ödüllere layık görülenler medyada yeterince yer aldığı için bütün ödül alanların üzerinde durmayacağım.

Gazeteciler Cemiyeti Sedat Simavi Ödülleri törenini kendi internet sitemde anlattım, meraklısı bakabilir.

'Mustafa Kemal Döneminde Ekonomi: Büyük Devletler ve Türkiye' adlı eseriyle ödüle layık görülen değerli iktisat hocası Prof. Dr. Bilsay Kuruç, ödülünü alırken enfes bir konuşma yaptı; bunun da bazı bölümlerini kongar.org'da aktardım; bakmanızı tavsiye ederim.

Cumhurbaşkanı Abdullah Gül, Doğan Hızlan'a ödülünü verirken ona 'Edebiyatın Profesörü' denildiğini, kültür faaliyetlerini detaylı biçimde takip ettiğini, eleştirerek onları güçlendirdiğini ve bunun kültür ve sanat hayatının daha da zenginleşmesini sağladığını belirtmiş

Çok da iyi etmiş, hatta az bile söylemiş:

Doğan Hızlan, yaygın 'gayri resmi unvanıyla', 'edebiyat dünyamızın Cumhurbaşkanıdır.'

***

Mehmet Haberal gibi dünya çapındaki hekimler ve bilim insanları

Mustafa Balbay gibi gazeteciler ve yazarlar

Doğu Perinçek gibi politikacılar

Hapiste çürürken

Yine de, bu ödüller güzel bir şey!Medrese-i Yusufiye: Yarının Başbakanı Bugün Hapiste mi?
28 Şubat 2012 - Cumhuriyet
Bugün 28 Şubat

Bazılarının 'Postmodern darbe' diye niteledikleri olayın 15'inci yıldönümü.

Gündem sıcak haberlerle dolu:

CHP kurultayları

Galatasaray'ın Beşiktaş'ı yenmesi

Türkiye Futbol Federasyonu başkanlığı

Suriye için yapılan toplantılar ve referandum

İthalat-ihracat verileri ve büyüyen dış açık

Başbakan'ın ameliyatı

Kamu İhale Kurumu'ndaki yolsuzluklar

Ve daha neler neler

Benim dikkatimi, izlemediğim ama haberini cnnturk.com sitesinde okuduğum Mehmet Ali Birand'ın 28 Şubat belgeselinde Başbakan Recep Tayyip Erdoğan'ın söyledikleri çekti.

***

Erdoğan 'Orada bir geleceği kazandık' diyor:

Erdoğan o süreci şöyle anlatıyor: 'Bir cezaevi sürecim oldu. Cezaevindeki yeni dönemle ilgili gayretlerim, çalışmalarım orada devam etti.

Orada bir yerde belki geleceği kazandık.

Siz oraya girdiğiniz ana kadar olan süreci ve bir de geleceği, orada muhasebesini yapabiliyorsunuz. Onun için geçmişte büyüklerimizin, yani Medrese-i Yusufiye dedikleri o mekânda bu imkânı buluyorsunuz.

Ve çıktıktan sonra da yeni sürecin, yeni dönemin adımlarını attık.'

***

'Medrese-i Yusufiye' nedir:

'Medrese-i Yusufiye' İslam literatüründe, haksız yere hapis yatan Müslümanların cezaevlerini ve cezaevi sürecini nitelemek için kullanılan bir deyimdir.

İftira sonucu hapis yatan müminlerin cezaevlerini, bir eğitim ve kendini bulma mekânı olarak kullanmalarından dolayı hapishaneler, eğitim alınan 'medrese' olarak nitelenir.

'Medrese-i Yusufiye' adı ise Yusuf Peygamber'in, iftira atılması nedeniyle suçsuz yere hapis yatmasından gelir.

İşte Başbakan Erdoğan kendi cezaevi sürecini bu deyimle anlatıyor.

***

Biraz empati:

Türkiye, aydınların, yazarların, politikacıların sık sık cezaevlerine düştüğü bir ülkedir.

Kimileri, Aziz Nesin gibi, Doğu Perinçek gibi, Doğan Yurdakul gibi, İsmail Beşikçi gibi, Yalçın Küçük gibi, sık sık hapse girip çıkar.

Menderes, Demirel, Ecevit, farklı biçimlerde bu süreçten geçmiş başbakanlardır; üstelik Menderes idam edilmiştir.

Erdoğan'ın özelliği, başbakan olduktan sonra değil, başbakan olmadan önce hapsedilmiş olmasıdır.

Hiç kuşkusuz böyle bir olay, bir insanın, bir sivilin, bir askerin, bir aydının, bir politikacının, bir başbakanın ruhunda önemli travmalar yaratır, silinmez izler bırakır.

İşte Erdoğan'ın yukardaki sözleri bu ruh halini anlatıyor

'Orada bir yerde belki geleceği kazandık' diyerek bu sürecin siyasal yaşamına bir katkıda bulunduğunu da vurguluyor.

***

Biraz daha empati:

Empati sınırlarımızı biraz daha genişletelim

Acaba böyle bir süreci yaşamış olan bir başbakan, bugün artık cezalandırmaya dönüşmüş olan uzun tutukluluk süreleri için ne düşünür?..

Somut kanıtlarla gerçeklikleri çürütülmüş belgelere dayalı kararları nasıl değerlendirir?..

Masumiyet karinesinin rafa kaldırıldığı, herkesin suçsuzluğunu ispat etmekle yükümlü kılındığı bir Özel Yetkili Mahkeme düzeni hakkındaki duyguları, düşünceleri nedir?..

Bugün hapiste olan bilim insanlarının, cerrahların, yazarların, gazetecilerin, sivillerin, askerlerin, politikacıların arasından, yarın bir başbakanın, bir cumhurbaşkanının çıkacağı hiç aklına geliyor mudur?Bir Dönem Romanı
7 Şubat 2012 - Cumhuriyet
Edebiyat ve sanatın her türü insanı daha çok insan yapar!

Roman okumak ya da bir sanat yapıtını izlemek insanı yeni dünyalara, yeni ufuklara taşır, dinginleştirir, zenginleştirir, insanlığının, yaşadığının farkına varmasına yardımcı olur.

Biyografik ve otobiyografik romanlar, seyahat romanları, ütopyalar, bilim kurgu romanları ve dönem romanları elimden bırakamadığım türlerdir.

'Edebiyatçının işlevi evrensel olarak insanı, özel olarak da dönemini yansıtmaktır' denilir.

Shakespeare ve Balzac evrensel olarak insanı, insanlık hallerini yansıttıkları için ölümsüzdür.

Camus ve Sartre hem insanı evrensel olarak hem de kendi dönemlerini, varoluşçuluk felsefesini çok iyi aktardıkları için tarihe geçmişlerdir.

Melih Cevdet aynı nedenlerle bir şair ve bir yazar olarak edebiyat tarihimizde ölümsüz bir yer sahibi olmuştur.

***

Yepyeni bir dönem romanı yayımlandı:

'Yazgıcılar'.

Yazarı bir toplumbilimci, bir tiyatrocu, bir yazar, bir gazeteci, bir televizyoncu, henüz genç yaşında önemli tiyatro oyunlarının ve romanların altına imza atmış, ödüller kazanmış olan Enver Aysever.

Bir roman kahramanının EA'nın çevresinde, bir site içinde, 'sisli bir havada' olup bitenleri anlatıyor...

Gibi görünüyorsa da içinde yaşadığımız dönemin romanı bu!

Aysever, elindeki neşteri acımasızca toplumun bugünkü cerahatleri üzerinde dolaştırıyor...

Deşmediği yara, değinmediği hastalık kalmamış.

Kötümser bir roman mı bu...

Pek değil; tam tersine, bir kara mizah bile denebilir...

Ama gerçekçi yapısı onu mizahtan uzaklaştırıp biraz belgeselciliğe yaklaştırmış.

Ayrıca, yazarın, romanı bir tiyatro yapıtına dönüştürülebilecek yapıda tasarladığı daha ilk sayfalarda karakterleri betimleyiş biçimiyle ortaya çıkıyor.

Olayların akışı ve anlatılışı da öyle:

Biraz Anadolu saz şairleri geleneği, biraz Antik Yunan tragedyalarındaki hava...

Ve hızla gelişen makro ve mikro toplumsal olayların içinde, merkezinde, Sartre'ın, Camus'nün tiplerini andıran bir EA!

Romanı okurken elimde olmadan Melih Cevdet'in 'Gizli Emir' adlı yapıtını, Orwell'in '1984'ünü, Haldun Taner'in 'Günün Adamı', 'Ayışığında Çalışkur', 'Keşanlı Ali Destanı' gibi eserlerini ve elbette Camus ve Sartre'ı anımsadım.

Belki ben 'çok katmanlı' okumayı seviyorum...

Belki yazar günümüz Türkiyesi'nin en önemli fenomenlerine, 'cemaatleşmeye', 'mahalle baskısına', 'mütecessis komşulara', 'küçük iktidar oyunlarına', 'siyasetteki kaset skandallarına', 'siteler biçimindeki gettolaşmaya' ustaca parmak basmış, insana şu anda yaşanan pek çok somut olayı anımsatıyor...

Belki de bende bu denli çok ve farklı çağrışımlara yol açan üslup, yazarın bölüm sonlarında cömertçe edebiyatımızın ünlü kişi ve yapıtlarından aktarmalar yapmış olması.

Ama kesin olan bir şey var:

Günümüz Türkiyesi'ni son derece gerçekçi bir biçimde yansıtan bir 'dönem romanı' çıkmış ortaya...

Üstelik, duru Türkçesi, sürükleyici anlatımı, gerginliği tırmandırışı, olayları bağlayışı ve çarpıcı sonu, okuru daha ilk sayfadan itibaren avucunun içine alan bir metin.

İster 'düz' okuyun, ister 'çok katmanlı', zevkli bir serüven 'Yazgıcılar'ın sayfaları arasında gezinmek.Kadın Üzerinden Politika ve Namus
8 Mart 2012 - Cumhuriyet
Aşiret reisi kim?

Erkek.

İmam kim?

Erkek.

Türbanı zorlayan baba veya koca kim?

Erkek.

Türban fetvası veren kim?

Erkek.

Kadınları zorla örtenler kimler?

Erkekler.

Kadınları dövenler, öldürenler kimler?

Erkekler.

Meclis'te çoğunluk kimlerde?

Erkeklerde.

Hükümette çoğunluk kimlerde?

Erkeklerde.

Müsteşarlar, genel müdürler, valiler, kaymakamlar, emniyet müdürlerinde çoğunluk kimlerde?

Erkeklerde.

Özel yetkili mahkeme yargıçlarında, savcılarında çoğunluk kimlerde?

Erkeklerde.

Kadına karşı şiddeti önlemek için getirilen yasayı yozlaştıranlar kimler?

Erkekler.

***

Şiddete yönelik davranışlar, şiddet kültüründen kaynaklanır:

Feodal yapıdaki erkek egemen şiddet kültüründen

İlkel kapitalist yapıdaki sömürüye dayalı şiddet kültüründen

Diktatörlüklerdeki baskıcı şiddet kültüründen

Sözde demokrasilerdeki politikacıların nefret ve şiddet söyleminden.

***

Türkiye'deki siyasal ayrışmanın ölçütlerinden biri haline getirilen 'türban' sorunu kadınlar üzerinden, erkekler tarafından tezgâhlandı:

Önce bir 'saçını gizleme' ilkesi dayatıldı

Sonra adına 'türban' denilen bir baş bağlama biçimi icat (ithal?) edildi

'Türban', dini, siyasal, toplumsal, kültürel bir fetiş haline getirildi

Kadınlar kızlar, bu fetişe göre biçimlendirildi

Sonra da 'cepheye' sürüldü.

Tabii bu ayrışmanın, bu cepheleşmenin bedelini de kadınlar kızlar ödedi, ödüyor!

***

'Namus' kavramı da kadınlar, kızlar üzerinden pazarlandı:

Her türlü yalancılığın, hırsızlığın, yolsuzluğun, soygunun kol gezdiği toplumda, 'namus', feodal değerler üzerinden 'kadına' indirgendi

'Kadını' (her anlamda) bir 'mal' olarak gören anlayış yaygınlaştırıldı

Kadın özgürlüğü, babanın, kocanın, ailenin, aşiretin, mahallenin, cemaatin 'mal' kaybı olarak görüldü; sahte bir 'namus' kavramı bunun karşıtlığı üzerine inşa edildi ve bedeli kadınlarımıza ödetiliyor!

***

Kadınlarımız, bireysel ya da ailevi malımız değildir ama manevi anlamda toplumsal servetimizdir:

Türkiye'nin çağdaşlaşmasında, refahın artmasında, demokrasinin gelişmesinde büyük rolleri vardır.

***

Karısını döven adamla, sevgilisini bıçaklayan genç, türban üzerinden iktidarını korumaya çalışan politikacı ve bu olayları toplumsal, siyasal yapıdan kopuk 'tekil' vakalar sayan yönetici aynı hamurdan yoğrulmuştur

8 Mart Dünya Kadınlar Günü kutlu olsun!Cehaletin ve İhtirasın Parçaladığı Devlet
11 Şubat 2012 - Cumhuriyet
Anominin Kurumlaşması:

Biliyorsunuz 'anomi' kuralsızlık durumu demek.

'Anomi' kurumlaşınca ne olur?

***

Yüz gazeteci, yüzlerce komutan, asker sivil, pek çok bilim insanı, yazar, rektör, hekim, cerrah, öğrenci tutuklu

Günlerce, aylarca, yıllarca!

Hukuk, demokrasi, insan hakları ayaklar altında

Feryatlar yükseliyor

Sorumluların kulakları tıkalı

Yükselen feryatları duymuyor!

Vicdanlar susturulmuş

Biat kültürü her yerde egemen!

***

Hâkimler ve savcılar hallaç pamuğu gibi atılıyor

Soruşturmalar, suçlamalar, cezalar, tayinler gırla gidiyor

'Yetmez ama evet' çılgınlığı bütün eleştirilerin önünü kesiyor:

Bu çılgınlık; insan aklına, vicdanına, evrensel hukuka bir set oluşturuyor; biat kültürü ile birlikte ülkenin üstüne bir kara bulut gibi çökmüş!

***

Seçmen desteğinin yarısına sahip olan cephede yer alanlar, sadece öbür yarıyı yok saymakla kalmıyor

Demokrasiyi, insan haklarını, evrensel hukuk kurallarını da ayaklar altına alıyor!

Cehalet akıllarını engellemiş

İhtiras gözlerini karartmış!

'Kifayetsiz muhteris' bir yaklaşım:

İktidar hırsı, otoriter ve totaliter dogmatizmin ürettiği 'cehaletle' birleşince ortaya bir Frankenştayn çıkmış:

Birbiriyle uyumsuz organlardan oluşan, beyni işlemeyen, vicdanı olmayan, ne yapacağı kestirilemeyen, herkesi tehdit eden bir canavar!

***

Son olaylar 'iktidarın adamlarına' da dokunmaya başlayınca pek çok yorumcunun sesi yükseldi:

'Bir yanda MİT ve hükümet, öbür yanda polis ve adalet, iki cephe oluştu' deniyor

Ya da 'AKP-Gülen Cemaati çatışması'.

'İktidar içindeki saray kavgaları', 'Derin devlet içinde çatışma' diyenler de var!

Aslında, Orhan Bursalı'nın da önceden haber verdiği bu çatışmalar, bu çatlaklar hiç de şaşırtıcı değil

Bekleniyordu, geç bile kaldı!

***

Toplumların kendilerine özgü işleyiş kuralları vardır.

Bunları bilmezseniz, kaba gücünüze güvenir, sonsuz bir iktidar hırsıyla her aklınıza geleni yaparsanız

Söylemlerinizle eylemleriniz birbirini tutmazsa

Üstelik hem söylemleriniz, hem eylemleriniz aydan aya, günden güne hatta saatten saate değişirse

Her yaptığınızın doğru olduğuna inanır, her itirazı ihanetle suçlarsanız

Olacağı budur:

Hiç kimseyi dinlemeseniz bile, karşınızda hiç kimse duramasa dahi, sonunda birbirinize düşersiniz!

Çünkü kendi içinizde bile tutarlı değilsinizdir

Toplumu, kaldıramayacağı bir gerilimle karşı karşıya bırakmışsınızdır

İktidar nimetlerinin paylaşımında, iktidar gücünün denetiminde ihtiraslarınız öne geçmiştir

Cehaletiniz ve ihtirasınız önünüzü görmenizi engeller!

***

Bugünkü krizi, iktidarın ittifakları, on yıllık uygulamaları, yasa değişiklikleri, kadrolaşmaları yaratmıştır

Hiç kuşkunuz olmasın, kısa bir zamanda da çözülecektir.

Ama bu çözüm de sizi aldatmasın

Bu yapı daha pek çok krize gebedir

Çünkü 'anomi' kurumlaşmıştır!1-3 Şubat 2012 Arası: Yorumsuz
5 Şubat 2012 - Cumhuriyet
İçerdeki ve dışardaki sevgili okurlarım belki izleyememişlerdir diye, ülkemizdeki gazetelerden 1-3 Şubat arasındaki haberlerden bir demet derledim.

Yorumsuz olarak aktarıyorum.

Böylece tarihe de yirmi birinci yüzyılın ikinci on yılında, Türkiye'de üç gün içinde olup bitenler için bir kez daha not düşmüş olurum diye düşündüm

Bazen nesnel bir fotoğraf binlerce cümlelik yorumdan daha da etkili bir biçimde gerçeği yansıtabilir!

***

1) Gazetedeki köşesinde rektörü eleştiren Karadeniz Teknik Üniversitesi öğrencisi kız, 11 ay hapse çarptırıldı.

2) Dekanı eleştiren Marmara Üniversitesi İletişim Fakültesi öğrencisi, okuldan bir yarıyıl uzaklaştırıldı.

3) Malatya'da Grup Yorum konseri için bilet satan yedi üniversite öğrencisi, bir ila on üç yıl hapis cezasına çarptırıldı.

4) Hasta annesini görmek için izin isteyen, Silivri'de tutuklu yargılanan Albay Dursun Çiçek'e yargıç, 'Yasalara göre tutuklu yakınlarının ancak ölümü halinde izin verilebiliyor' diyerek istemi reddetti.

5) Dink cinayetinde Trabzon Emniyet Müdürü olan Ramazan Akyürek Teftiş Kurulu Başkanlığı'na terfi ettirildi.

6) Bir yazışmanın bazı bölümlerini kapatarak yolladıkları için işten el çektirilen ve haklarında on bir yıl hapis istemiyle dava açılan Deniz Feneri davasındaki savcılara, Hâkimler ve Savcılar Yüksek Kurulu tarafından yollanan raporun bazı bölümleri kapatıldı.

7) AKP döneminde Genelkurmay Başkanlığı'na atanan, normal süresini tamamladıktan sonra emekli olan ve şu anda tutuklu olarak yargılanan İlker Başbuğ için 'Silahlı terör örgütü yönetmek' ve 'Türkiye Cumhuriyeti hükümetini ortadan kaldırmaya veya görevini yapmasını engellemeye teşebbüs etmek' iddialarıyla müebbet hapis cezası istendi; Başbuğ, 'Asıl mücadelem şimdi başlıyor' dedi.

8) Balyoz Harekât Planı davasında savunmasını yapan ve 1166 gündür tutuklu bulunan Tuğamiral Şafak Yürekli 'Bu dosyaların bir komplo çetesi tarafından sahtecilik eseri olarak üretildiği aşikârdır' dedi ve Marmaris Aksaz'da toplantının yapıldığı iddia edilen 3 Ocak 2003 tarihinde, TCG Giresun Firkateyni komutanı olarak İsrail'in Hayfa Limanı'nda olduğunu belirterek limandaki geminin ve Büyükelçi Feridun Sinirlioğlu ile birlikte katıldığı resepsiyonun fotoğraflarını mahkemeye sundu.

9) Samsun'un Yakakent ilçesinde bir sağlık ocağında hizmetli olarak görev yapan Erol Ceylan'ın Facebook'ta paylaştığı şarkının sonuna AKP aleyhine yazıların eklenmiş olması nedeniyle hakkında soruşturma açıldı, önce tayin edildi, sonra memurluktan atıldı.

10) KCK davasında tutuklu yargılanan yazar, yayıncı Ragıp Zarakolu İsveç Çevre Partisi'nden iki ve Sol Parti'den beş milletvekilince 2012 Nobel Barış Ödülü'ne aday gösterildi.

11) Yargı-Sen Başkanı Ömer Faruk Eminağaoğlu, Odatv iddianamesinde, Ergenekon davası kapsamında tutuklu yargılanan CHP Milletvekili Prof. Dr. Mehmet Haberal'ın 'suçsuz olduğuna' dair haber yazmanın 'örgüt üyeliği' sayıldığına dikkat çekerek 'Haberal, Balbay ve tüm yargılananlar, tutuklananların suçsuz olduğunu bir kez daha ilan ediyorum. Bu durumda özel yetkili mahkemelerin hakkımda örgüt üyeliğinden işlem yapmasını bekliyorum' dedi. Yazılı açıklamasında 'Suçluluğu hükmen sabit olmayan herkes suçsuzdur' şeklindeki ana hukuk kuralının bu davalarda 'suç olarak gösterildiği' vurgulandı.

***

Daha başka haberler de var ama yerim bitti.

Yorumsuz olarak bütün okurlarıma hayırlı pazarlar dilerim!Samir Amin: Arap Baharına Amin mi Fatiha mı?
17 Aralık 2011 - Cumhuriyet
Amerika'da yayımlanan Bağımsız Sosyalist Dergi Monthly Review, ekim sayısında Samir Amin'in sekseninci yaşını kutladı ve iki makalesine yer verdi.

Birinci makale 'Bir Arap Baharı?', ikinci makale 'Demokratik Sahtekârlık ve Üniversalist Seçenek' adını taşıyor.

Her ikisi de dünyaya antikapitalist ve antiemperyalist bir sistematikle bakan ve merkez-çevre kuramı çerçevesinde çözümlemeler yapan ünlü düşünürün özgün görüşlerini aktaran, geleceği irdeleyen, çok önemli yazılar.

Bugün 'Arap Baharı' denilen olayı nasıl gördüğünü aktarmak istiyorum.

***

Samir Amin, olayı Mısır özelinde sorguluyor ve daha sonra Tunus, Libya, Suriye, Yemen ve Bahreyn olaylarına da göz atarak hem bugünü analiz ediyor, hem de gelecek için bazı öngörülerde bulunuyor.

Her ne kadar çok gerçekçi ve kimi zaman kötümser gözlemlerde bulunuyorsa da yazının sonlarına doğru yine de şu cümle ile başka ihtimallerin olduğunu da belirtmekten kendini alamıyor:

'Güney'in (çevre ülkelerinin) bu yeni baharı, 'kapitalizmin son baharı' ile, yani küreselleşerek genelleşen finans kapital tekelciliğinin çöküşü ile çakışıyor.'

Ama sonra yine gerçekçi ve karamsar olasılıklara da işaret ediyor ve yol göstermeye çalışıyor.

***

'Arap haklarının 'ilkbaharı' Latin Amerika'nın yirmi yıl boyunca yaşadığı deneyime benziyor.

Bu, benim Güney halklarının ikinci uyanış dalgası dediğim bir olay.

İlk dalga yirminci yüzyılda yaşandı. Neoliberal kapitalizmin/emperyalizmin karşı saldırısıyla bitirildi.

Bu ikinci dalga:

Kaderlerini neoliberalizme bağlayan otokrasilere karşı patlamalardan

'Yükselen ülkelerin', doğrudan uluslararası düzene yönelen tehditleri

Gibi çeşitli biçimlerde ortaya çıkıyor.

Güney'in (çevre ülkelerinin) bu yeni baharı, 'kapitalizmin sonbaharı' ile, yani küreselleşerek genelleşen finans kapital tekelciliğinin çöküşü ile çakışıyor.

Bu hareketler, geçen yüzyılda olduğu gibi, yeniden bağımsızlıklarını kazanan, dünyayı dönüştürme konusundaki inisiyatiflerini geri alan, sistemin çevresindeki halklar ve devletlerle başladı.

Böylece bunların hepsi, her şeyin üstünde antiemperyalist hareketlerdir ve dolayısıyla sadece potansiyel olarak antikapitalisttirler.

Bu hareketler, emperyalizmin merkezinde yer alan işçiler gibi öteki gerekli uyanışlarla birleşebilirse, tüm insanlığın önünde gerçek bir sosyalist perspektif açılabilir.

Fakat burada 'tarihsel zorunluluk' tarafından belirlenen bir yol yoktur.

Kapitalizmin çöküşü, sosyalizme doğru uzun bir geçişin yolunu açabileceği gibi eşit olasılıkla insanlığı genel bir barbarlığın içine de atabilir.'

***

Samir Amin daha sonra, başta ABD'nin askeri ve siyasal tavrı olmak üzere kapitalizmin merkez ülkelerinin bu uyanışı denetlemek için uyguladıkları projelere atıf yapıyor.

Daha da önemlisi, çevre ülkelerindeki 'Siyasal İslam', 'Siyasal Hinduizm' ve 'Siyasal Budizm' gibi yarı dinsel ortaçağ reaksiyonlarının, demokrasi görünümünde, merkez ülkeleriyle ittifak ederek bu 'ikinci uyanış dalgasını' ölümcül bir biçimde yok etme olasılığını vurguluyor.

Makalesinin son cümlesi bütün ülkeler için laik demokrasinin önemini vurgulayan bir vecize gibi:

'Bugün için sekülarist bir demokratizasyon mücadelesi hayati önem taşımaktadır

Hem halkların özgürleşmesini güçlendirmek hem de genel bir barbarizmi engellemek için.'Aynı Düzlemde İki Ayrı Dünya ve Bir Soru
9 Şubat 2012 - Cumhuriyet
Sevgili okurlarım, olaylar, demeçler o denli çarpıcı bir hızla ve şaşırtıcı niteliklerle ortaya çıkıyor ki, kimi zaman, bu sütunda okuduğunuz gibi, onları sadece alt alta sıralamak en doğru yorumdan daha etkili oluyor.

Bugün de size iki kişinin 'Türkiye algısını' aktarmak istiyorum.

Biri, bir politikacı: AKP Genel Başkan Yardımcısı Bülent Gedikli

Öteki, AKP'ye on yıldan fazla bir süredir ideolojik ve siyasal destek veren ama sonunda iktidara yakın gazetedeki görevine son verilen bir akademisyen: Prof. Mehmet Altan.

***

Önce politikacının, Bülent Gedikli'nin 'Türkiye algısına' bakalım:

'Türkiye'de kaos, korku, kriz yaratmak istiyorlar. Ama Neocon-Ergenekon kardeşliği beyhude bir çaba içerisindedir. Türkiye'deki güven ve istikrar ortamını kimse yıkamaz. Türkiye hukuk devleti rotasındadır, demokrasi rotasındadır.

Neocon-Ergenekon kadrosunda teknik direktör Şimon Peres; kaleci, teröristbaşı Abdullah Öcalan; geri üçlüde, Nicholas Sarkozy, Angela Merkel, Benjamin Netanyahu; orta sahada, Mehmet Haberal, Doğu Perinçek, Mustafa Balbay, Tuncay Özkan, Yalçın Küçük; ileride de Kemal Kılıçdaroğlu ve Selahattin Demirtaş var.

Kulübün başkanları da finansal oligarklar. Finans lordları yani. Bunlar finansal operasyonlar yapıyorlar. Faiz lobiciliği yürütüyorlar ama AK Parti Hükümeti, kriz lobisini nakavt etti. Türkiye'de ilk kez kriz lobisi, faiz lobisi nakavt oldu. Türkiye'ye operasyon çektiler ama başarılı olamadılar

Devlet gerçek kimliğine kavuşuyor, devlet şimdi ancak kendi kimliğini buluyor. Devlet kimliğini bulamamıştı, kimliksizdi. Türkiye, bu açıdan şu anda tarihi bir kavşakta.'

***

Şimdi bir de yukardaki anlayışın dile getirildiği iktidarı on yıl boyunca destekleyen ve gazetedeki işine son verilen akademisyenin, Mehmet Altan'ın 'Türkiye algısına' bakalım:

'Dostane eleştiri dahi kabul edilemez hale geldi. Ayrıca, yapılan olumlu icraatları alkışlamak da yetmiyor

Mesela Deniz Feneri bir tabudur... Hrant Dink cinayetinin 5 yıl süren dava seyri, bu konuda üstünde şüphe olan bütün bürokratların terfi ettirilmesi ya da iktidar partisinden siyasete atılması...

Pek çok gazetede, gazetecilik ilkeleri değil, siyaset geçerli. Siyasetçiye biat edenler yönetime geliyor. Geriye kalanların da, hoşa gitmeyen bir şey yaptıklarında nasıl sindirildikleri ortada

Basın, parasını halktan veya habercilikten kazanmıyor Ya başka bir iş alıyorsun ya da siyasi baskıyla ilan topluyorsun.

Bir kere oto-sansür var. Gazetecilerin konuşabildikleri ve konuşamadıkları var Başlığa kadar her şeye karışılması, eleştirisel bakanların da nihayetinde işten atılması...

12 Eylül rejimini demokratikleştirmek yerine onu 'ele geçirmeye' öncelik verince, yönetim zihniyeti de bundan fazlasıyla nasibini alıyor

YAŞ'ta oturma düzeni değişti ama esas değiştirilmesi gereken YAŞ Yasası değil midir? Veya Siyasi Partiler Yasası, Anayasa kadar önemli değil mi? 12 Eylül faşizminin en korkunç kurumlarından biri YÖK'ü kaldırmak yerine 'Bütün üniversiteleri biz yönetelim' demek de çok yanlış, anti-demokratik bir algı'

***

Aslında her iki konuşmada da daha pek çok önemli vurgu var, ben yerim dar olduğu için sadece bazı bölümleri aldım, meraklısı mutlaka bu konuşmaları bulup okumalı.

Bu iki farklı ve hatta birbirine zıt 'Türkiye algısının' aynı ittifak içinde, aynı düzlemde yer almış bir politikacıdan ve bir akademisyenden gelmesi çok ilginç.

Konuyu, 'AKP ile liberaller (veya eski solcular) ittifakı bozuluyor' diye yorumlamak bence biraz kolaycılık olur.

Aslında esas sorulacak sorular şunlardır:

Bu ittifak nasıl ve neden kuruldu?

Hangi iç ve dış stratejiler, güçler, toplumsal, siyasal süreçler, ve kişilik özellikleri bu ittifakta rol oynadı?

Kökeninde otoriter ve totaliter eğilimler olduğu açıkça bilinen sağcı bir partiye, eski solcu veya liberal olduğunu iddia edenler nasıl kayıtsız, koşulsuz destek verdi?

Acaba AKP, artık sadece Gülen cemaatinin desteğini yeterli buluyor ve liberalleri de tasfiye mi ediyor?

Ve en önemli soru:

Rejim, demokratik temellerinden iyice koparıldı mı?

Pek doğal olarak bu soruların yanıtları, bugün olmasa bile yarın verilmeye çalışılacaktır

Ama o zaman bu yanıtları duyabilecek miyiz!Yetmez Ama Evet'çiler Acaba Neler Hissediyor?
18 Şubat 2012 - Cumhuriyet
'İktidar içindeki ittifaklar arasında savaş' denilen son olaylar, en azından bir somut gerçeği açıkça ortaya koydu:

Türkiye'de yargı erki bütünüyle yürütmenin etkisine girmiştir!

***

Burada daha önce de yazdım:

Zaten esas olarak yargı erki yasalar üzerinden kullanıldığından, bu yasaları Meclis yaptığı ve Meclis de hükümet partisinin çoğunluğu tarafından kontrol edildiğinden, yargı erki yürütmenin istediği ilkeler çerçevesinde işler

Yargının hem esas üzerindeki kararları hem de usul kuralları açısından bu işleyiş Meclis'te çoğunluğa sahip olan iktidar partisi tarafından belirlenir.

Bu, bildiğimiz bir gerçek!

Devletin temel yapısındaki işleyiş bakımından iktidarın düzenlemeleri sorun yaratmasın diye de yasaların anayasaya uygun olması kuralı vardır ve bu kuralı Anayasa Mahkemesi denetler

Denetler ama iktidar, yasama gücünü kullanarak, Anayasa Mahkemesi'nin yapısını da değiştirebilir

Nitekim, değiştirmiştir de!

Özet olarak, zaten mevcut yargı ve onun arkasındaki tüm yasal sistem, iktidar tarafından belirlenmiştir

Üstelik AKP iktidarı bu sistemde çok radikal değişikliklere gitmiş, hem özel yetkili mahkemeler gibi bir kurum güç kazanmış hem de yeni yasalarla temel hak ve özgürlükler genişletileceğine daha da daraltılmıştır.

Bütün bunlarla yetinmeyen iktidar, 2010 yılında 12 Eylül tarihinde yaptığı yargı referandumuyla, yargının sadece temel işleyişini değiştirmekle kalmamış, günlük işleyişine doğrudan müdahale edecek bir yapı da oluşturmuştur.

Bu referandumda 'Yetmez ama, evet!' diyen bir grup vardı:

Kendilerini 'liberal' diye tanımlayan ama liberallikleri çok tartışmalı olan bu grubun görüşüne göre, Türkiye'de ceberrut bir yargı erki vardı

Bu yargı, çok geniş yetkilerle donatıldığı için siyasetin de alanını sınırlıyor ve kısıtlıyordu

Bu nedenle de yargı erki yeniden düzenlenmeli, siyaset yargı denetiminden kurtarılmalı ve daha özgürleştirilmeli, böylece demokrasi güçlendirilmeliydi!

Karşı görüştekiler ise, 2010 referandumunun yargıyı tümüyle siyasal iktidarın emrine vereceğini ve yargı bağımsızlığından artık söz edilemeyeceğini öne sürüyorlardı.

Referandum, AKP iktidarı ve müttefiklerinin, elbette başta da 'Yetmez ama, evet'çilerin yüzde 58 oranında oy almalarıyla sonuçlandı.

Bugün yaşanan kriz, adına ister 'yargı-yürütme' çatışması, ister 'AKP-Gülen cemaati çekişmesi', isterseniz 'iktidar içi paylaşım kavgası' deyin, esas olarak 12 Eylül 2010 referandumunun doğrudan sonuçlarından biridir.

Hem özel yetkili mahkemelerin tasarruflarını iktidar kanadında bile tartışmaya açmıştır

Hem siyasal iktidar, hoşuna gitmeyen işler yapan bir savcıyı hemen görevden aldırmış

Hem de Meclis'te bu olaya özgü, kişiye özel bir yasa yapılmasına başlanmıştır.

Üstelik ortaya saçılan iddialara en son bir yenisi de eklenmiş, Silivri'de yıllardır süren 'sahte belge üretimi' ve sanıkların bu belgeler üzerinden yargılanması tartışmasına, Gülen cemaati kanadından, 'savcının dış güçler tarafından üretilen sahte belgelerle yanıltılmış olabileceği' olasılığı dile getirilerek yeni bir boyut kazandırılmıştır.

Şimdi merak ettiğim konu şu:

Acaba 'jüristokrasiden', 'yargıçların egemenliğinden', 'ceberrut yargıdan' şikâyet eden 'Yetmez ama, evet!'çiler

Referandum öncesi HSYK'nin rutin düzenlemelerine, 'Süren davalara müdahale edilecek' diye ekranlarda ve sütunlarında canhıraş haykırışlarla karşı çıkanlar

Bu durumdan herhangi bir vicdan azabı, bırakın vicdan azabını, herhangi bir rahatsızlık hissediyorlar mıdır?

Referandum sonrasında ortaya çıkan yapıyı, tayinleri, terfileri bir yana koysak bile, bu son kriz sırasında olup bitenleri, 'Türkiye'de demokrasinin gelişmesi' olarak değerlendiriyorlar mıdır?

Vicdanları hiç sızlamıyor mudur?

Özeleştiri yapanlar var mıdır?

Çok merak ediyorum doğrusu, bu 'demokrasi şampiyonlarının(!)' şu andaki hissiyatları nedir acaba?Zorba da mazlum da, ipin aynı ucundaysa... 
Gündemin yakıcı ağırlığında pek söz konusu edilmedi ama sürecin başından beri hepimizi yakından ilgilendiren bir konudaki gelişmelerden bahsetmek istiyorum; işkence mağdurlarından değil de, işkenceci mağdurlardan.


Birkaç yıl önce ilk olarak 78'liler Federasyonu'nun yaptığı çağrıyı işitmiştim. İşkence görenlerin tanıklıklarını toplarken, işkence yapanları da tanıklığa çağırıyorlardı. O süreçte ismini vermeden bunu itiraf edenler olduğunu duymuştuk. 12 Eylül askerî darbesinden sorumlu generallerin yargılanması için iddianame hazırlanmasının ardından ise 78'liler Federasyonu, Mamak Askerî Cezaevi'nde işkence yaptığı belirtilen askerlerin listesini savcılığa teslim etmiş ve suç duyurusunda bulunmuştu. 

Aralarında albay, binbaşı, yarbay, yüzbaşı, teğmen, üsteğmen, astsubay, kıdemli çavuş, onbaşı ve sivil gardiyanların bulunduğu bu listenin dışında, işkence yaptıkları belirlenen otuz bin asker, polis ve resmî olmayan görevliler de olduğunu tespit ettiklerini bildirmişler ve bunlar için de suç duyurusunda bulunacaklarını açıklamışlardı. 

Dönemin Genelkurmay Başkanı Kenan Evren ve Hava Kuvvetleri Komutanı Tahsin Şahinkaya ile ilgili birçok kişi suç duyurusunda bulundu, iddianame hazırladıktan sonra, kabul edildi. Onlara yurtdışına çıkış yasağı getirildi. 4 Nisan'daki ilk duruşmaya gelmezlerse polis zoruyla mahkemeye getirilecekleri açıklandı. Savcılığın konuyla ilgili Genelkurmay Başkanlığı'ndan o döneme ait bilgi ve belgeleri istediği de belirtildi. 

Bu gelişmeler yaşanırken "çok işkence yaptık, affedin" sesleri de ilk kez duyulmaya başladı. 12 Eylül'ün ardından Mamak Cezaevi'nde görevli Doğan Eşlik, kendisine zorla işkence yaptırdıkları gerekçesiyle darbeyi yapanlar ve Mamak Cezaevi'ndeki görevliler hakkında Ankara'da savcılığa suç duyurusunda bulundu. Yaptığı işkenceler yüzünden psikolojisinin bozulduğunu ve evlenemediğini anlattı. 

"Bizi insanlıktan çıkarmışlardı" diyerek pişmanlığını açıkça dile getirdi ve işkence mağdurlarından helallik istedi. Bunu ilk duyduğumda şöyle düşündüm: Eşlik gibi belki çok önceden pişmanlık duyan daha birçok işkenceci vardı bu memlekette. Ama ortaya çıkmalarını gerektirecek bir siyasi ortam mevcut değildi. 

Çünkü darbecilerin yargılanmadığı, işkencecilerden hesap sorulmadığı, faili meçhullere azmettirenlerin halen gizli kapaklı olarak görevlerini sürdürdüğü bir ülkede kimsenin üstlerine suç atfederek gerçekleri açıklaması mümkün olamamıştı. Birkaç yıl önce olsa, hatta Anayasa maddelerindeki değişikliklerin referanduma sunulmasından önce olsa kimsenin de kendini afişe etmesi düşünülemezdi. Her zamankinin aksine, bu kez zihniyet kanunlardan önce değişmişti işte! 

Eşlik'in bu çıkışının ardından, dönemin mağdurlarından Recep Küçükizsiz'den yanıt geldi. "Doğan kardeşime hakkımı helal ediyorum ama ellerim hem bu dünyada hem ahirette onu işkenceye zorlayan darbecilerin yakasında olacaktır." dedi. Küçükizsiz, 11 yıl boyunca tutuklu kalmış ve Eşlik ona komutanlarının emri ile sayımlarda ve nöbetlerde işkence yaptığını açıklamıştı. İşkencecisiyle daha önce de helalleştiğini belirtmişti. Mamak'ta işkence gören Yılma Durak da Eşlik'le bir araya gelerek helalleşmişti. 

Her ne olursa olsun bu çok ağır zulüm karşısında affedici olmak, nedamet getirene karşı kin ve intikam hissini çoğaltmamak çok kıymetli bir adım. Öte yandan aklıma takılıyordu: İnsanlar değişik mizaçlıdır, pekala işkence yapmayı reddederek en ağır bedelleri ödemeyi göze almış kişiler de olmalıydı. Emir-itaat ilişkisinin insanların ruhuna ve bedenine yansıması hep aynı ölçüyle tartılamazdı kuşkusuz. 

İşte birkaç gün önce 12 Eylül davasına müdahil olmak isteyen yeni bir isim ortaya çıkarak tam da buna bir örnek teşkil etti: "İşkenceye izin vermediğim için beni gözaltına alıp günlerce dövdüler." Darbe sırasında Sıkıyönetim 2 Numaralı Askerî Cezaevi'nde müdür olarak görev yapan Kıbrıs gazisi Bektaş Tufan Güneş, cezaevindeki işkenceye ve insan hakları ihlallerine karşı çıkarak istifa etmiş. Ama işkenceye izin vermediği için istifasından sonra kendisine işkence yapılmış. 

"Gözlerimin önünde insanların biçilmiş ekin gibi o sadist kişilerin ellerinde uğradıkları işkencelere şahit oldum." diyordu. Hayatında ilk kez işkence yapacak bir askerin anlattıklarını okumuştum birkaç yıl önce. Mahkuma karşı yumuşak davrandığı için komutanının kendisini her tarafını parçalayana dek dövdüğünü, 'kıvama geldiğine' ikna olunca da "hadi, şimdi git emri uygula" diyerek mahkumun üzerine onu kızışmış bir halde salıverdiğini anlatıyordu. Bazen zorba da mazlum da işte böyle aynı ipin ucunda tutunmaya çalışırlar yaşama. Şimdi sıra adalette.

 
Yedikçe kadavralaşmamak için... 
Diyanet İşleri Başkanlığı ve Din İşleri Yüksek Kurulu işbirliğiyle düzenlenen 'Dördüncü güncel dini konular istişare toplantısı'nda günümüzde helal gıda konusu ele alınmış.


Helal ve haram ürünlerde dini olduğu kadar beşeri ahlaki metafizik boyutların bulunduğunu vurgulayan Prof. Faruk Beşer, Hz. Âdem ve Hz. Havva'nın ilk imtihanının yeme konusunda olduğunu hatırlatmış. 

Yediğimiz her şey nihayetinde ya toprakta yetişiyor, ya toprakta yetişenlerle beslenen hayvanlardan geliyor. Yani insanın topraktan yapılmasıyla topraktan beslenmesi arasında bir 'hemcinslik' durumu var. Boşuna dememişler: "Sen yediğinsin" diye. Topraktan yapılmış Âdem'e üflenen ilahi nefes, onun yalnızca cesetten ibaret olmadığını, ilahi özelliklerle donatıldığını işaret eder. Can ile ruh buluşmuştur. Ve her birimiz yaratılış gayemizin bilgisini taşımayı üstlenmişizdir. Bilerek veya bilmeden. Birimizi diğerinden ayıran ise bu bilgiyi taşıma hallerimiz biraz da. 

Gıda ürünlerinde helal ve haramın belirlenme yöntemi, genetiği değiştirilmiş gıdaların dinî hükmü, gıda ve hayvan yemlerindeki katkı maddeleri sorunu, modern besi ve kesim yöntemlerinin dini açıdan değerlendirilmesi ve helal gıda standardizasyonuna dek birçok önemli konu gündeme gelmiş toplantıda. Diyanet İşleri Başkanı Prof. Mehmet Görmez, toplantının hangi gıdaların helal, hangilerinin haram olduğunu belirlemek değil, helal haram seçimi yapabilecek kriterler oluşturmak olduğunu belirtmiş. 

İnsandan insana, toplumdan topluma, çağdan çağa değişen ahlaki normlardan bahsetmiyoruz kuşkusuz. Yaratılış'taki halk edilmek ile ahlak arasındaki bağlantıları hakkıyla kurarak insanlığın değişmez niteliklerini algılama konusundaki evrensel ölçülerden bahsediyoruz. Ki bu yüzden helal ve haram kriterleri Görmez'in belirttiği gibi "sadece bir beslenme konusu değil, bir ahlak konusu." Şunun da altını çizmek gerek: İnanmayanlar için bu kavramların bir anlamı yok, o yüzden helal ve haram üzerine kriter oluştururken ancak inananlar ve inancını sadece fikir düzeyinde değil, vücuduyla da bir ibadet olarak yaşayanlar için söz söylemenin bir hayrı olabilir. 

Cesedimizden ibaret olmadığımızın inananlar için sayısız göstergelerinden biri de, insanı kendi nefsine indirgeyen ve onu kadavralaştıran bakış açıları karşısında bize emanet verilen vücud, akıl, irade, şuur, söz gibi 'araçlar'la 'burada mevcud bulunuşumuzun fitri bilgisi'ni yaşam boyunca 'diri' tutma çabalarımız. Her birimizin yolculuğu biricik de olsa, O'nun ilk zikir olarak bizi sevmesiyle başlayan varoluş serüvenimizde, O'nu sevme biçimlerimiz bizleri kul paydasında birleştiriyor. 'Çamurun nuru'ndan nefes çekebilmek, yeryüzünün halifesi olma yolculuğuna çıkmış herkes için mümkün. 

Hz. Âdem ile Hz. Havva'nın yemek üzerine verdikleri ilk imtihana dönecek olursak. İnsanı dünyaya düşüren ilk adım, Allah'ın (cc) izin vermediği bir gıdayı yemekle atılıyor. İster yemek konusunda ister başka konularda olsun, O'nun insandan istemediği her şey: Düşülerek varılmış bu dünyada insanlaşmanın yollarını kapatıyor bize. Bunların ne olduğunu sorgulamak, idraka çalışmak, 'oku'mak; "ben daha iyisini bilirim" diye karşı çıkmaktan çok daha derinlikli bir yöntem. Çünkü düşüşümüz bu dünyada da devam ediyor. Ama düşüş sürdükçe cennete geri dönme umudumuz da sürüyor. Haram ve helal'in kriterlerini belirlerken, O'nun bizden istediği evrensel ölçüleri derinlikli 'oku'mamız bu yüzden elzem bir tutum. Görmez'in "hem yiyeceklere sahip olma, hem de tüketim ahlakına sahip olmalıyız" demesi ne kadar acil bir uyarı. Kazların ağzına huni dikilerek ciğerleri yağlanana dek durmaksızın yedirildiğini yıllar önce bir belgeselde izlediğimde, helal gıdanın ve onu 'helal' biçimde tüketmenin insanlığımızı diri tutmaktaki önemini fark etmiştim. Hayvan katliam fabrikalarında çalıştırılacak işçilerin nasıl istihdam edildiği de korkunç bir insanlık ayıbı olarak çıkmıştı karşıma. 

Haram ile helal ayrımını fıtrî olarak yapma mahareti olan vücudumuzun ihtiyaçlarını değil, nefsimizin ihtiyaçlarını dinlemek daha kolay geliyor bize. Her an gaflete düşme ve kendimize zulmetme ihtimalini taşıyoruz. Bu ayrımı yapabilecekken heves ve hırslarımız yüzünden yapamayışımız karşısında, bunun vahiyle sabitlenmiş olması inananlara çok büyük bir nimet, bir filmi (Food Inc.) izlediğimde anlamıştım. O'nun razı olmadığı biçimde üretilen her bitki, kesilip tüketilen her hayvan, bizi O'na yaklaştırmaktan ziyade uzaklaştırıyor. Farkında olalım olmayalım bizi nefsimizin rızasına kilitliyor ve saldırganlığa, yağmacılığa, tahakküme yöneltiyor ta Hz. Âdem'den beri. Yazıyı daha önce kullandığım bir cümleyle noktalayayım. (Bazıları buradaki anlam katmanına odaklanmak yerine "senin iraden yok mu" şeklinde değerlendirebilir tabi bu sözleri. Olsun.) "Allah'ın beni görmek istediği gibi olabilirsem, kendim olurum." 

 
'Hakikat, adalet, hafıza' hepimize lazım 
Geçtiğimiz haftasonu, yine her zamanki gibi etkinliklerle doluydu İstanbul.


Hiç tereddüt etmeden tek bir etkinliğe katıldım. 'Anadolu Kültür Derneği' bünyesinde bir buçuk yıldır 'Hakikat, Adalet ve Hafıza' çalışmaları yürüten ve yakın gelecekte merkez oluşturmayı amaçlayan Meltem Aslan ve ekibinin düzenlediği 'geçiş dönemi adaleti' üzerine (ana izleği şu an Hakikat Komisyonları olan) son derece kapsamlı bir buluşmaydı. 

Daha önce sivil toplumdan ve siyasetten daha farklı isimlerle de düzenlenen bu buluşmalarda, bugüne dek dünyanın farklı coğrafyalarından gelen katılımcılarla birbirinden ilginç örnekler konuşuldu, paylaşıldı. Latin Amerika'dan, Orta Avrupa'dan, Afrika'dan gelen katılımcıların tanıklığıyla kendimize baktık, onlara baktık. Ve en önemlisi birbirimize baktık. 

Darbe sonrası, hemen her ülkede birbirine benzer süreçler yaşanırken, deneyimlerin birbirinden nasıl da farklılaştığını bu toplantıda bir kez daha fark ettik. Örneğin Arjantin'de darbe dönemi sona erdiğinde onların 'kayıp anneleri'nin (Plaza de Mayo) çabalarıyla hakikate 'hakkı'yla ulaşılabildiğini görmek insana umut verir hep. Gelgelelim bizde, darbelerle darbe sonrası dönemleri bugünlere dek birbirinden hiçbir zaman tam olarak ayırmak mümkün olmadı. En 'sivil' dönemimizde en 'postmodern' darbelerle, en çarpıcı 'e-muhtıra'larla çalkalandık durduk hep. Bizde 'geçiş dönemleri' daimi oldu ve hakikat adına en anlamlı çabalarla en büyük engeller hep bir arada yaşandı, yaşanıyor. 

İşte 'Hakikat, Adalet ve Hafıza' çalışmalarını yürütecek merkezin amaçladığı 'şey' de aslında 'hakikat'i bu çapaklarından ayıklamak. Sözgelimi 17 bin faili meçhulden bahsediliyorsa, bunu isim isim belirleyebilmek (ki bu zorunlu göçler ve kayıt altına alınmadan yok edilen insanlar yüzünden çok zor) ve hikâyeleriyle belgelemek. Çünkü bu rakamın da geçerliliği konusunda net bir 'hakikat' yok şu an. 

Hakikat kelimesi, içerdiği anlamlarda hukuku, hakkı barındırdığı oranda 'hakkıyla hatırlamayı' da barındırıyor. Dolayısıyla bunların gerçekleşmesi bir ülkenin geleceğine güvenle bakabilmesi için şart. Devletin vatandaşlarına karşı Cumhuriyet tarihinden beri işlediği insanlık suçlarını, hak ihlallerini araştırarak, sağlıklı ve en doğru bilgilere ulaşmak, bugüne dek adaletten kaçırılan suçluların yargılanması yönünde yol almak, mağdurların tazmin edilebilmesini sağlamak, toplumsal hafızanın güçlenmesine katkıda bulunarak bir daha aynı hukuksuzlukların yaşanmamasına çalışmak gibi çok önemli bir amacı olacak bu merkezin. 

Bir de müze ve anıtlar kurma meselesi var tabii. Her yıl Madımak katliamının yıldönümünde aynı kısır tartışmalarla birbirimizi tüketirken aklıma takılır hep: Nefreti ve intikam hissini körükleyen değil, ortak geleceği ve barışı amaçlayan müze ve anıtların (ortak bir dilin inşa edilmesiyle) kurulması imkânsız mıdır bu memlekette? İşte Meltem Aslan ve ekibinin geleceğimize dair böye 'rüya'ları da var. 

Toplantıdaki izlenimlerimi sonraki yazıma bırakarak, 'giriş' bağlamında bir şeyler söylemeliyim önce... 

Bugün toplumun geniş kesimlerinde 'geçmişle yüzleşmek', 'hakikat komisyonu' gibi söylemlere ne kadar antipatiyle bakıldığını defalarca test ettik. "Geçmişimiz o kadar karanlık mı ki" diyerek kendilerine bir suç atfedildiğinden yola çıkarak tepki duyar insanlar bu kelimeye karşı. 'Geçmişle karşılaşmak, buluşmak' gibi daha yumuşak bir tanım altında da zulümleri deşifre edebiliriz çok gerekirse. Böyle de hesap sorabiliriz yetkililerden. 

Daha önce yazmıştım; Baudrillard, 'yüzleşme' kelimesinin fazla çıplak olduğunu, daha 'sırlı bir alan'da kalarak, herkesi kuşatan daha 'dolaylı' bir söylem bulmamız gerektiğini söyler. Kelimeler üzerinden siyasî kamplaşmalar oluşturmayı bıraktığımızda, hayatın yalanları değil ama ancak hakikatleri arzuladığına da şahit olacağız zaten. 

Hakikat komisyonlarının toplumsal hayattaki işlevini şunun için de çok önemli bu ülkede: Gerçeği öğrenince (mesela 90'larda Güneydoğu'da devlet tarafından binlerce faili meçhul ve kayıp olduğunu ve pek çoğunun yargısız infaza uğradığını) hiçbir şey değişmedi! Deliller ortaya çıksa da suçlular ceza çekmedi. Aksine. Suç meşrulaştı giderek. Bizzat darbecilere bilmeden sözcülük eden sivil toplumcular, kendilerine atfedilenlerin suç olduğunun dahi ayrımına varamadı uzun süre. 

Ergenekon davalarına dek olanları da gördük. Ne değişen hükümetlerle, ne devletin sevimlileşen yüzüyle, ne sivil toplumun bilinçlenmesiyle değişti bu hakikat. Kozmik odalarda, resmî arşivlerde henüz açılmayan, yok edilen, kaybedilen, yakılan onlarca katliam evrakı var. Kıyım dosyası. Kanlı kayıtlar. 

Çoğulcu, sivil ve özgürlükçü bir anayasayı hep birlikte yapmaya çalıştığımız bu dönemde, delillere bir daha hiç ulaşamasak da, kendi hayatlarımızdan, tanıklıklarımızdan birçok şeyin gerçekliğini biliyoruz, kimsenin imha edemeyeceği, bizden çalamayacağı hakikatleri! İşte bunları bir araya getirerek, tarihe kayıt düşmek, gelecek nesiller açısından da çok önemli. 
 
Kar sessizliği bu gece 
Sessizliği yitirdiğinden beri, geceyi de yitirdin. Ne zamandır sadece zulmü örten karanlık demek senin için geceler.


Kendi sesinden kaçtığın ve durmaksızın konuştuğun bütün gündüzlerin uzantısı. 

Peki ama ne zamandır karanlık bu şehir böyle? Bu memleket? Devlet? Hep böyle miydi? Bir şeyler değişiyor sanmıştın. Gecenin karanlığa bürünüşündeki, sessizliğindeki hikmetleri okumaya başlamıştık hep birlikte. Gecenin aydınlığını keşfetmeye başlamıştık. Adalet duygumuz zedelendikçe, hakkını veremedikçe hakikatin; bir bir karardı yine geceler. Günaha örtü oldu. 

Masaldan, ninniden, dualardan, mışıltılı çocuk uykularından uzağız şimdi. Kanı, kusmuğu, irini, balgamı görmemek için, haksızlığı, adaletsizliği unutmak için sığınıyoruz artık geceye. Sadece bir sığınak. 

Ne geçmişi barındırıyor içinde, ne hayallerimizi. Gece, bizi uyuşturuyor. Gece seni uyuşturuyor. Adalet beklentimiz gaflet uykusunda, nefsani rüyalarla, kâbuslara dolanıyor her seferinde. 

Ne uzayıp kısalan gecelerin secde ve kıyamı ilgilendiriyor seni. Ne gündüzle olan iç içeliği gecenin. Karanlığın hikmetleri de açmıyor sana artık kendini. Öylesine yalnız, tekil, somutsun işte. İç içe geçen ne varsa, dağılmış. Ne varsa birbirini tamamlayan, birbirinin zıddı olmuş, azalmış. 

Cisimlerden çekilmiş renkleri dahi görmüyorsun hiçbir şeyin üzerinde. Şeylerin kimyası bozulmuş, simyası demeliydim asıl... Unutuşun uzun uykusunda, akşamın ucundayız, sen, ben, hepimiz ısrarla. Kendimizi unutmanın beşiğinde. 

Kemik düzeni sürdükçe hukuk düzenine giden yollar uzuyor kendiliğinden. Bir o yana devriliyoruz, bir bu. 70 yaşındaki analar, evladımın kemiğini bulmadan ölmeyeyim diye yakarıyorlar geceleyin Allah'a. Kimse işitmiyor. 

Ne içindesin bu karanlığın, ne tam olarak gözünü alıştırabiliyorsun. Gece, tüm esrarını öldürmüş bizim mahkeme salonlarında yankılanmayan sesimizde. Ruh, içeri kaçmış. Kendine sımsıkı kilitlenmiş, bedeninden sıyrılmakta adeta zorlanıyor uykuya düştüğünde sen. Çıkıp yükselmekte zorlanıyor. 

Harap olmuş kelimelerinle, nefsini kamçılayan rüyalar arasındasın hep. Bitap... Boğazına kılçık gibi batmış harfler, heceler. Yastığa koydun başını çoktan ama yine dinlenememişsin bak... Ne kalkıp karanlığı dinleyebiliyor, ne yatıp sadık rüyalara dalabiliyorsun. 

Dışarıda kötü kılıklı cümleler, korunan suçlular, suç örgütleri. Tahtında daha derinlere oturmuş azmettiriciler... Zulmün karanlığı onları da örtüyor. Keşfetmekten kaçtığın ne varsa, o senin dünyan işte. Bir tersinden dünya! 

Evet, kendini bilmeyen bir dünyadır bu ne zamandır. Katiller niçin öldürdüğünü, maktuller niçin öldüklerini bilmiyor. Senin elinde doğan bebekler yine senin elinde son nefeslerini veriyor. Zalim mazlum olarak görünüyor, hak ise batıl olarak. 

Zulmün karanlığını göremeyen gözler, gecenin kanalığında günah örtmek için yarışıyor. Ruhunu içine hapsetmiş, ellerini semaya kaldıramayan, dua edemeyen bir dünya. 

Kaçarak sığındığın, gözlerini görev duygusuyla kapatıp, gaflet uykularına daldığın bir korunak demiştim senin için gece. Sadece bu. Bir sığıntısın. Geceye mahkûm. Gece mahkûmu... Dünya, sonsuzluğun gündüzlerinde gitgide daralıyor, daralıyor. Sen yitip gidiyorsun yine. Kendi gürültülerinde... 

Derken kar kaplıyor ortalığı bir anda. Çok kısa bir sürede. Doğa bambaşka bir biçime bürünüyor. Pencerenin ardında akıp giden gece, sana beyaz bir imkân ile açıyor yeniden kendini. Umulmadık bir vaat. Bir hediye. 

Melekut âlemini, sema ehlini işaret ediyor sana. Bir yığın başka şeyleri. Görünmeyen ama izlenebilen tecellileri... Karanlığın derinliklerinden bir mucize gibi dökülen kar taneleri temizleyip nurlandırıyor geceyi. Seni arındırıyor en büyük patırtılarından. Bizi arındırıyor, temizliyor, geceyi duruluyor beyazlığıyla. 

Ah diyorsun, demek umut böyle bir şey. Şer'deki hayrı görebilmek için, gecenin örttüklerine bir daha bakmalısın. Çünkü kar da, tıpkı gece gibi neyi örtüyorsa, onu aynı zamanda işaret ediyor. 

Kar da sessiz, tıpkı gece gibi. Kendimizi, Rabb'imizi, insanlığımızı bilmeye başlamak için bir imkân, unutuşun uzun uykusundan kalkış. Yıllar önce yazmıştın: "Kar sessizliği bu gece. Yalın her şey. Köküm derinlerde." 

Memleketin yıkık dökük hafızasını mazlumların mermer boşluğu açılmış adalet beklentisiyle yeniden onarmalıyız, kendini bilmenin, birbirimizi bilmenin zevkine ermeliyiz. Biraz da kar olalım o halde. Yeniden gece olalım biraz. Ve memleketin bütün hantallaşmış karanlık gölgelerini temizleyelim artık elbirliğiyle. Zulmün kökünü temizleyip, adaletin cansuyu olalım. 

İftira ve haksızlığa uğrayanların, devletinden adalet bekleyenlerin, insanlığından utanmadan yaşamaya uğraşanların sevinci duyulsun yeniden. Kar sessizliği bu gece, yalın her şey, evet. Kökümüz derinlerde... 
 
Yerli 'yaban'lar 
Bu toprakların gayrimüslim yerlilerini yabancı gibi görme refleksimiz Cumhuriyet tarihiyle neredeyse yaşıt.


Sadece onlara değil, kendini etnik kökeniyle tanımlayan herkese yöneltilen 'öğrenilmiş' bir bakıştır bu. Hangi kesimden, hangi topluluktan olursak olalım, bu ülkenin resmî ideolojisi bizi tektipleştirmeyi zihinaltımızda başarmıştır. Bununla da kalmayıp farklılıklarımızı bir çatışma aracı olarak bize karşı kan dökme pahasına kullanmaktan hiç kaçınmamıştır. 

"Türk oryantalistlerin, Kürtleri Türkleştirme projeleri, Batılıların yerlileri terbiye etme projelerinden daha fazla bir zaman sürmüştür." diyordu yazar Orhan Miroğlu: "Fırsat bu fırsat Türk edebiyatındaki oryantalizmi tartışmak lazım." Araya epey vakit girdi ama Yakup Kadri'nin Yaban (1932) romanından hareketle, sivil anayasa yapmaya çalıştığımız bugünlerde (hatta şu an Abant'ta anayasada kimlik ve vatandaşlık mevzularını tartışmaktayken) bu algımızın temellerinin atıldığı dönemin edebiyatına bakmakta fayda olduğunu düşündüm. 

Bu toprakların evladı olan her halk, her inanç, köken için az ya da çok verilebilecek bir örnek çünkü. Eğer çoğulcu bir medeniyet olmanın imkânları bizi yeniden ilgilendiriyorsa, bu medeniyetten nasıl bir zihin yapısıyla vazgeçirildiğimizi anlamak için de Yaban romanı iyi bir örnek. 

Ahmet Celal, savaşta tek kolunu yitirmiş bir askerdir. İstanbul'dan bir İç Anadolu köyüne gelmiştir. Kendisi bu aksaklığını bir şeref payesi olarak benimserken, "sağ kolumu ben onlar için kaybettim" dediği köylülerin buna hiç takılmamasının nedenini çok geçmeden anlar: "Burada sakatlık hemen herkese mahsus bir hal gibidir." Dahası, köylünün kendisinden "kolu yok bir adam" şeklinde bahsettiğini duyunca bozulur. Onların gözünde entelektüel kimliğinin pek bir anlamı olmadığını kavrayamaz. 

Etrafı çevreleyen dağlara bakıp tepeleri birer ura, boz toprağı çürümüş ve pıhtılaşmış bir şeye, Porsuk Çayı'nı ise ılık bir cerahate benzeten A. Celal, engin ve kurak ovaların korkunç genişliğini hissetmekten hiç kurtulamayacağını söyler. Anadolu köylülerini Berna Moran'ın saptadığı gibi binbir değişik hayvana ve bitkiye benzetir: Kendi yuvasında kunduza dönmüş köylüler; vücudu bir meşe kütüğünden farksız kadın, merhametsiz bir üvey anaya benzeyen toprak; sakat bir keçiye, Mısır tavuğuna, bir tarla faresine, dayak yemiş kediye benzeyen köylüler; hatta yeni doğmuş bebek bile kımıldadıkça bir büyük solucan kümesini andırır. 

Zaten işgalci güçlerini de zalimliklerine göre değil 'milliyet'leriyle topluca yargılamayı ihmal etmemiştir: "Ne terbiye görmemiş, ne galiz, ne iğrenç, ne çirkin bir goril sürüsü! (...) Kaç defa bunları önüme katarak kendi ormanlarına doğru sürmek arzusu duymuşumdur." 

Genç köylü İsmail'den şöyle yakınır A. Celal bir gün: "Ona dostluk ve sevgi göstermiyor muyum? Eski çamaşırlarımı hep ona vermiyor muyum? Avucunda ikide bir paralar sıkıştırmıyor muyum? Yaptığım iyiliklerin hiçbiri onu bana meylettirmiyor." 

Göz koyduğu köylü kızıyla birlikte olma hayallerini ise şu sözlerle ifade eder: "Ve Emine'yi konuşmaktan men ederdim. Yalnız, sık sık gülmesine ve hayreti, öfkeyi, inadı, şuhluğu ifade eder nidalar koyuvermesine izin verirdim. (...) Ben yerken, çalışırken veya kahvemi içerken, onun ayakta beklemesini hoş görürdüm. (...) Emine'm, o da bir Van kendisinden daha akıllı değildir. Bunun konuşmasının öbürünün miyavlamasından farkı ne?" 

Köylünün sefaleti ve cehaletinden aydını sorumlu tutmakta haklı olan A. Celal, kendi bilinçaltından kaynaklanan çarpıklıklarla yüzleşmeyi deneyecek kadar uzun bir süre köyde yaşadığı halde köylülerle ilişkisinde bir ilerleme kaydedemez. Bir gün olsun onlarla kahvede oturmadığı, camiye gitmediği, onlarla gündelik hayatın içinden ilişki kurmadığı için çekinir ondan köylüler. 

Köydeki süreç bir "geriye doğru gelişme"dir onun nazarında. Köydeki pisliğin herkese sirayet ettiğini gördükçe, çevrenin kişi üzerindeki etkisine bağlar bu geriye doğru gelişmeyi. (Pislik olarak tanımladıklarına örnek: Köylü her nevi hububatı aynı çeşmenin yalağında yıkayıp ayıklıyor. Çocuk beziyle meyveyi bir arada çalkalıyor çeşmede.) 

Aydınları köylüleri ihmal ettiği için eleştireceğim diye yola çıkan bir aydının, kendini yerli addetmesine rağmen memleketine ne kadar yabancı düştüğünün -ve daha da düşeceğinin ipuçlarını taşıyan bir romanıdır bu. Onların henüz Osmanlılıktan soyunup kendilerine Türk diye bir milliyet adı almamaları da hakir görülür kahramanımız tarafından. Romanın bir yerinde, "Çevre değişmedikçe, insanın değişmesine imkân yoktur." diyerek sürdürür: "Bu küçük mülahazadan Türkiye'deki yenilik ve garpçılık hareketlerinin neden başarısızlığa uğradığı sorununa kadar çıkabiliriz." 

2010'larda, bu pozitivist bakışın bize ne kadar pahalıya patladığı artık hepimizce malum. Yaban, bize çoğulcu bir medeniyeti içselleştirmiş ve yerliliğinin şuurunda olan bir aydının nasıl olmaması gerektiğini, oryantalist seçkinci dilin tuzaklarına düşme pahasına göstermiştir. 

 
Erdoğan, Sarkozy ve hayatın sırlı alanları 
Tenzile Hanım'ın vefatıyla birlikte onun cenazesine yurdun her tarafından gelen vatandaşların "o bizim de annemiz" şeklindeki samimi üzüntülerine tanıklık ederken memlekette kalpten kalbe yayılan bir sır da kendini açığa çıkardı:



Erdoğan -onunla hiç karşılaşmamış- pek çok kişinin sık sık rüyasına giriyormuş! Bunu fark ettiğimde, inanmakta pek zorlanmadım. Çünkü kendi çevremden de tanık oluyorum. Ona oy vermediğini söyleyenler dahi rüyalarında onu görüyorlar sık sık. Tıpkı, onun için dua edenlerin sayısının çok olması gibi. 'Başbakanlığının bittiği an' adlı yazıma gelen çok fazla sayıdaki mektuptan da doğruladım bunu. 

Ta 1 Mart tezkeresi günlerinden beri şöyle bir 'söylem' vardır: "Ne ballı Başbakan! Hep son dakikada sıyırıyor paçayı!" Bir düşünün sahiden. Cumhurbaşkanlığı seçimleri, e muhtıra karşısındaki duruşu, Ergenekoncuların oyunlarının bir bir deşifre olması, mesela umulmadık bir hızla yakalanan Danıştay saldırganının 'irticacı' çıkmaması, Erdoğan ve Arınç'a düzenlenecek olan suikast krokilerinin bulunuşu, AKP'ye açılan kapatma davasının reddedilişi, "daha da Davos'a gelmem" çıkışı, anayasa referandumunun sonuçları, PKK-MİT görüşmelerini medyaya sızdıranların umduğu tepkinin doğmaması vs... 

2003'te 1 Mart tezkeresi oylanacağı vakit, Ergenekon'un ulusalcı kanadının da desteğiyle kulaklarımızda yankılanan bir slogan vardı. "Katil ABD, işbirlikçi AKP!" Irak işgalinin bizim topraklarımız üzerinden yapılmasına onay verecek tezkere kıl payı reddedildiğinde, sokaktaki vatandaş AKP'yi işbirlikçi olmakla hiç suçlamamıştı. Hatta pek çoğu, AKP'nin sırf ABD'yle müttefiklik ilişkilerini bozmamak için tezkereyi savunuyormuş gibi yaptığını söylüyordu. Bu konuda somut bir bilgileri olmasa da! 

Erdoğan'ın "ananı da al git" sözü ne kadar eleştirilmişti. Heykele "ucube" demesinin yankıları henüz tam dinmiş değil. "Taraf olmayan"lar hakkında söylediklerinin nasıl algılandığı da unutulmadı eminim. Fakat... 

Tüm bunlardan dolayı "Tayyip'e oy vermem" diyenlerin oranı bir türlü muhalefetin arzuladığı düşüşü sağlamadı. Sağlamıyor. Niye? 

Erdoğan'ın Libya ziyareti öncesi Sarkozy ve Cameron'un ani bir kararla oraya gittiği günlerde bir Fransız yetkili, Erdoğan'ın Libya ziyaretini "poz vermek" olarak nitelemişti. Bu yetkilinin Sarkozy'nin Libya'ya gidiş biçimine bakmaksızın, Erdoğan'ı poz vermekle suçlaması kendine ne kadar Fransız kaldığının göstergesiydi kuşkusuz. Nitekim Sarkozy, yanına aldığı İngiltere Başbakanı Cameron ile birlikte Erdoğan'dan önce aceleyle gittiği Libya'da bir avuç insana hitap etmek zorunda kalmış, umduğunu bulamamıştı. 

Son günlerde onun apar topar Ermenistan'la ilişkilerini ısıtmasına ve soykırımı dünyaya tanıtma çabalarına bakanlar yine popülist bir tavra girdiğini söylüyor ve pek inandırıcı bulmuyorlar. Bu yöndeki eleştirilerin en görünenlerinden biri ise Charles Aznavour'dan geldi. Yıllarca davasına gönül vermiş bu Ermeni sanatçıyı Sarkozy'nin duruşunda ikna edemeyen her ne idiyse, Türkiye vatandaşlarının üçüncü kez seçtiği Erdoğan'ın duruşunda ikna eden şey de oydu bana kalırsa: Sahicilik. 

Erdoğan karşıtlarının gerek dışarıda gerek içeride anlamadıkları şey de bu: Başbakan haksızlık yaparken de, yanılırken de, öfkelenirken de, sevinirken de, acı çekerken de 'olduğu gibi'. Siyaseten kibar olabilirsiniz, siyaseten vicdanlı olabilirsiniz, siyaseten sevinip üzülebilirsiniz. Ama siyaseten sahici olmanız mümkün değil. 

Kürt hareketini destekleyen arkadaşların sıkça başvurduğu bir argüman vardır: "Başbakan barış isterken samimi değil!" Erdoğan'ın Kürt açılımını başlattığı ilk günlerden beri çok ciddi hatalar yaptığını söyleyebilirsiniz, eleştirecek onlarca şey bulabilirsiniz, ki hepsi gerçektir. Onun barış istemediğini söylediğinizde ise buna inananların sayısı ne kadar uğraşırsanız uğraşın pek fazla olmuyor. Meclis açılır açılmaz sınır ötesi operasyon kararı almışken dahi... 

O halde bağlayalım: Erdoğan'ın sahiciliği onun yaptığı yanlışlara rağmen halk tarafından güvenilmeye devam etmesine yol açıyor. Sahicilik ile kalp arasında böyle siyasetüstü ve kimsenin planlayarak kuramayacağı bir bağ var demek. 

Erdoğan'ın kendisini, tabii partisini de aşan bir 'hal' bu. Taziye için gelen vatandaşların Tenzile Hanım'ı kendi anneleri olarak görmeleriyle biraz daha görünür oldu. Erdoğan'la aynı gözyaşının içinde akmalarının sırrı da burada olabilir. Türkiye'de olup bitenlerin sosyolojisini anlamaya çalışanlar, beğensinler, beğenmesinler, bu 'gündelik hayat gerçeği'ni gözden kaçırmamalı. 

 
Bir medeniyet rüyası 
Sinemanın imkânları üzerine düşünürken insanın yeryüzü halifesi olmak için yaratılmasının manalarında gezinen bir yazar Enver Gülşen. 'Sinemanın Hakikati' (Külliyat yayınları, 2011) adlı kitabında sinema, edebiyat, felsefe ve tasavvufu birbiriyle ilişkilendirerek okura 'görmeye' ve 'gösterme'ye çalışıyor.


Bu kitabı ikinci cildiyle birlikte (Sinemanın Hakikati) asıl anlamlı kılan özelliklerden biri ise eşsiz bir kaynak kitap olması. 

Gülşen, Türk sinemasında tasavvufi bir dil imkânı üzerine düşüncelerini usul usul geliştirip genişletirken, bir yandan dinin iç yüzünde gezinerek İslam metafiziğinden damıttığı bakışıyla başta Tarkovski olmak üzere, Dostoyevski, Kafka, Goethe, Şekspir, Deleuze, Canetti, Gide gibi isimlerin eser ve yaklaşımlarını okuruna 'özgün bir gösterim'le izletiyor. 

Tabii bu gösterime eşlik eden referanslar ise zamanları ve mekânları ortadan kaldırıyor, okura bütünlüklü bir okuma zevki vaat ediyor: Izutsu ile Heidegger'i, Guenon ile Goethe'yi, Deleuze ile Burckhardt'ı, Attar ile Adorno'yu, İbn Arabî ile Kuspit'i, Nasr ile Bauman'ı birlikte anlamlandırmak, kozmik bir belleğin izdüşümünü yansıtıyor kitabın beyazperdesine. 

"Ey insan! Muhakkak sen Rabbine doğru -varan bir yol üzerinde- çabalayıp durmaktasın." (İnşikak: 6) Gülşen, kitabının bir yerinde bu ayeti belirttikten sonra şöyle diyor: "İnsanın yolu Yaratıcı'ya doğru mecburi bir yöndür. Doğu'nun da Batı'nın da Rabbine doğru. Sanatın amacı insana gittiği bu yolu hatırlatmak içindir ki, sanat ile din ikiz kardeştirler." Gülşen işte sinemayı da bu anlamda önemli imkânlarıyla ayrıcalıklı bir sanat olarak görüyor. 

Kitabın önsözünde belirttiği gibi, sanatın ve düşüncenin hakikati üzerinde bir yolculuk yapmayı deniyor. Rüyanın sinema için açtığı imkânlar üzerine düşünürken Freud veya Jung'dan daha fazla İbn Arabî'nin izini sürerek sanatın evrensel dilini yeniden kurmanın yöntemlerini tartışıyor. 

Onun asıl özelliği ise sözgelimi Attar'ın 'Mantıku'-t Tayr'ı ile Tarkovski'nin 'Stalker' filmi arasında görünür ve görünmez bağlar kurmak. Bunu yapabilmek, başlı başına kuşatıcı bir kurgu, bir eser ortaya çıkarıyor. Gülşen'in sinemanın veya sanatın ruhuna yaklaşma çabası aynı zamanda hakikatin sinemasını izletiyor bize. Burada artık sinema kendi kendisinin mecazı olmuştur. 

"Tanrı'sız sanata inanmıyorum" diyen Tarkovski gibi düşünmektedir o da. Sanat, Yaratıcı'yı hatırlama ihtiyacımızla beslenir. Bilerek ya da bilmeden. İnanarak ya da inanmadan. Kendi biricikliğimize rağmen her birimize tamamlanmamış ve kusurlu olduğumuzun bilinci verilmiştir. Sanat bu anlamda bizi Yaratan'a yaklaştıran, kaynağımızla bütünleştiren, tamamlayan, birleyen ve O'ndan geldiğimizi, O'na döndürülüşümüzü hatırlatan bir vesile. Özsuyumuzu bulma yolculuğu. Yüce Hatıra'ya özlem. 

Sanat, Rabbimize doğru yöneldiğimiz yolda bize hatıramızı iade eder, evet. İlk zikir sevgidir, ilk hatıra belki. Ve O'ndan bize gelmiştir. Bizdeki O'nu anıp zikretme arzusu da bir hatırlama arzusudur aynı zamanda. 'Orayı' 'burada' göstermeyi dener bu hatıra bize. Ya da burayı 'orası' gibi anlatmayı. Gülşen'in kitabını okurken anladım ki hatırlayışın, rüyanın, duanın, düşüncenin, felsefenin gayba bakan 'görsel'liğine belki en fazla sinemanın imkânlarıyla ulaşabiliriz. Tanrı'sız sanata ben de inanmıyorum çok uzun zamandır, evet. 

Her şeyi kendine dönük ve Rabbine dönük yüzüyle tanımak, anlamlandırmak, giderek o ikiliğin birbiriyle çelişmediğini, bütünlediğini idrak etmeyi gerektiriyor. O halde ayetin mealini bir daha okuyalım: "Ey insan! Muhakkak sen Rabbine doğru -varan bir yol üzerinde- çabalayıp durmaktasın." Burada inanan ile inanmayan ayrımı yapmadan herkese sesleniliyor olması gibi, Gülşen de sanata dinin bu kapsayıcı yapısından bakma çabasında buluyor bütünlüğün ruhunu. 

İnsanın Yaratıcı'ya doğru zorunlu yönelişi bize bir şey daha söylüyor kuşkusuz. Yollar farklı da olsa, yolculuk bir. Ve bu noktada, yazarın amacı da kendini açığa vuruyor: "Sinemada dini, edebiyatta sinemayı, tasavvufta yeni düşünce biçimini, felsefede sanatı bulmayı amaçladığımız bu metinler kurmaya çalıştığımız bütünlüklü bir dünya görüşünün tohumlarını atma niyetiyle yazıldı." 

Varlığı varoluş hikmetinden koparmadan, parçalamadan, göreceli tanımlara hapsetmeden okura kuşatıcı bir bakış armağan ediyor bu niyet. Kitabın sayfaları boyunca hem içrek hem aşkın olarak insanda nakşolunmuş 'hakikat sineması'nın perdeleri usul usul iniyor, bazen de kalkıyor mesafe ayarını bozmadan. 

Sinematografik dilin katmanlarını çoğaltan anlamlar üzerinde kafa yoran Gülşen, sinemada yeni damarlar açmak için rüyayı yeniden tabir ediyor diyebilirim. Çoğulcu ve kuşatıcı bir medeniyet tasavvurunda insanın iç özgürlüğünü teslim alan engelleri sanatta, felsefede ve düşüncede ortadan kaldırmanın imkânlarını İslam'ın kalbinden soluyor, sorguluyor. Bir medeniyet rüyası görüyor. Rüyanın olmadığı yerde gerçeklerden bahsetmeye de gerek kalmazdı zaten. 

 
Aynı duanın içinde 
-Kutsal topraklara yolculuğum nasipse bir iki gün içinde başlamak üzere. Beni uğurlamak için dizilen kitaplardan bir tanesi var elimde. 'Kelimeler ve Kader'. Yazarı Esra Yalazan. Eski dostum.


Yeni dostum. Hayatını okuyarak güzelleştiren, okuduklarını yazarak anlamlandıran, yazdıklarını okurun gözüne sokmadan paylaşan, paylaştıklarının karşılığında bir beklentisi olmayan, yalnızca okurla çoğalmak isteyen bir yazar. 

Dünyanın zulmüne kelime terkipleriyle direnen bu yazar, benim en sevdiğim romancılardan, şairlerden bahsediyor denemelerinde. Kitaplarının analizini yapmıyor, daha ziyade o kitapları yazdıran kaderlerinde geziniyor yazarların. Onların ayak izine kendi gölgesini düşürerek... 

Her şeyi geride bırakarak, hesapları kapatarak, helalleşerek çıkacağım bu yolculuğa manen hazırlanırken çıkageldi bu kitap. Kaderin kelimeler olmadan yazılamaması gibi, bu kitaptaki denemeler de içinde Bachmann'dan, Celan'dan, Tanpınar'dan, Ş. Hisar'dan ve daha nicelerinden yansıyan ruh olmasa yazılamazdı sanki. Kitaptan rastgele çevirdiğim bir sayfa, edebiyatın çok sesli imkânlarıyla mucizevî mecazlara yolladı beni: 

"Sığındığım ev bugünlerde kimsesiz. Çatı katındaki küçük pencerenin demir parmaklıkları arasından kurşuni gökyüzüne bakakalıyorum. Ya da kunt kütüphanenin önünde dikilip hiç tanımadığım bir yazarla tanışmayı bekliyorum. Gözüm daha ziyade okunmaktan yıpranmış kitapların sırtında. Bazen üst üste yığılmış odunlardan büyük bir parça seçip içinden tutuşan narlar gibi harlanan korların üzerine atıveriyorum. Kuru bir ağaç, belinden kırılıp toprağa devrildiğinde insan dünyanın da orta yerinden çatlayacağını zanneder ya, onun gibi tok bir ses işitiliyor. Sonrası hiç bitmeyecek hayalî bir mutluluk anı gibi hissedilen uysal, çıtırtılı bir sessizlik. Ateşin sıcağıyla gevşemiş ahşabın üzerine mücadeleden uzun zaman önce vazgeçmiş yorgun kaplan gibi uzanıyorum. Huzursuz düşünceler de usulca ateşe karışıyor..." 

Gözlerimi kaldırıp uzaklara daldım. Esra'nın sığındığı kimsesiz evi metaforik olarak hepimizin evine, yeryüzündeki ilk ev olan Kâbe'ye benzettim. Hayatımda bir 'şey'e bakmanın ibadet olduğunu Kâbe'yi ilk kez gördüğümde hissetmiştim. Her şey hareket halindeydi. Atomlar, gökadalar, gezegenler, elektronlar, hücreler, tohumlar, tavaf eden bizler... Yalnızca Kâbe duruyordu. Müthiş bir temsildi bu. 

Kutsal topraklara gidecek olmanın özlem ve arzusuyla varlıkları bitiştirmeye, bitiştirdiklerimi bütünlemeye ve birlemeye mi başlamıştım... Kaderin kelimeler olmaksızın yazılamayacağının sezgisiyle, 'Kelimeler ve Kader'in de okuruna çok katmanlı bir temsil imkânı sunduğunu fark etmiştim çünkü. Bazılarını hiç bilmediğim yazarların dünyasından yeni kelime terkipleri devşiriyor, harflerimizi bitiştiriyordu anlam katmanlarını kuşanarak. Kıyımlardan kıyam çıkarıyordu, devirdikçe ben sayfalarını. Edebiyatın gücü! Ve bu dahi varlıkların Kâbe'sinden ayrı değildi ki. 

Bugün hepimizi kuşatan bir yıkım yaşanıyor. Burada ve uzakta, dünyanın dört bir yanında. Savaş, şiddet, katliamlar, terör, deprem... İçimizde büyütüp çoğalttığımız, dışımızda ise hiç hız kesmeyen zulmün, nefsimizin putlarını tanıyıp yıkmaya gidecek olan bizler için ayrı bir 'tema' olmadığına inanıyorum. İnsanlığın zamansız ve mekânsız hikâyesinin, aynı anın, aynı yakarışın içinde hepsi. 

Kıyımın ve yıkımın ortasında, dünyaya söyleyeceğimiz sözleri bulabilmek için dua etmeliydim o halde. Hakikatin ruhunu hep birlikte diriltebilmeyi, evrensel yüzümüzle buluşmayı, varlıkla bütünleşebilmeyi dileyerek. Açtım rastgele bir sayfa daha. En sevdiğim şairlerden 'Tanrı'yı arayan Rilke'yi yazmış Esra. Evet. Herkes arıyor. Sonra en sevdiğim ressamlardan Balthus'u da. Esra ile isimlerimizin kaderi gibi yazma serüvenimiz de çakışıyor zaman zaman. Ben de yazmıştım Rilke'yi, Balthus'u diye geçiriyorum içimden; kendi kaderine boyun eğen kelimelerimle... Farklı yollardan yaptığımız aslında aynı yolculuk. 

Derken Rilke'den yaptığı alıntıya bakakalıyorum Esra'nın. Müthiş bir buluşma daha: "Melekse, buyururcasına gösteriyordu/ levhasında yazılmış olanı yalvarana/ gösteriyor ve istiyordu tekrar: Oku/ Okudu o da: öyle ki melek hayrandı/ Çoktan okumuş denirdi artık ona,/ yapabilendi o, kulak veren ve yapandı." 

Esra'nın kelimelerinin kaderinden bana doğru yankılanan, Rilke'nin anlattığı Muhammed (sas)'e gelen ilk vahiydi. Uğurlanmak için ne güzel bir kavuşma daha! Esra'nın kaderi için kelimelerimi duaya dönüştüreceğim. Her canlının Kâbe'si var. Ve her biri, hepimiz, aynı duanın içindeyiz. Kesintisiz olarak. www.twitter.com / Leyla_Ipekci 

 
Yüz yıllık davalar düzeni 
Suçlu değilseniz bile bir suç düzeni içinde, suç mafyalarıyla birlikte yaşamışsınız.


Yaşıyorsunuz. Suç işlemeden suçluluk duyma refleksi dahi geliştirmiş bazılarınız. En temiz, en masum yürek bile kirlenir, pas tutar bu 'kemik kan katliam' düzeninde. O yüzden, bugünlerde insana en dehşet verici suçlar deşifre olurken çoğumuzda bir umursamazlık, bir lakaytlık. Kimi siyaseten böyle yapıyor, kimi sahiden. 

Zorumuza gidiyor bunca suçun yükümlülüğünü almak. Belki de kaldıramayacağımız, hak etmediğimiz ağırlıkları var. Kanıksamayı, bu alıştığmız kemik düzeni içinde usul usul eritmeyi tercih ediyoruz suç odaklarını. Hele örgütlü suçlar. Suçlu üreten bu sistemi kurutmak değil, onları yok saymak daha kolay geliyor pek çoğumuza. 

İnsanın, başına gelen haksızlığa karşı mücadele vermesi doğal. Daha insani olan, bir başkasının uğradığı haksızlığa karşı hakkıyla direnebilmek. Bunu yapmamak içinse bu topraklarda sayısız gerekçesi var herkesin. Sözgelimi, benim de katilim var, benim de katliamcım var, neden seninkileri savunayım, dediğiniz anda. Artık insanlığın en büyük acılarını yarıştırarak 'mağduriyet zulmü' yapmaya başlıyorsunuz. 

Ve tabii başkasının suçlusunu adalete teslim etmek için uğraşmaktansa, o başkasıyla kavga edip çatışmaya devam etmek daha kolay geliyor. Kemik düzeni devam ediyor her tür suçluluk duygumuzun eşliğinde. 

Bu memlekette 2000'lerde de tıpkı 90'lar, 70'ler, veya 60'lar gibi resmî kurumlara, siyasete, sivil alana, ekonomiye ve medyaya çapalanmış birtakım derin güçlerin ittifakla gerçekleştirdiği kanlı eylem planları devam etti. Onların organizasyonunu kimi zaman belgelerle ortaya koyduk, kimi zaman sadece yaşadıklarımızdan, başımıza gelenlerden kefşettik bunları. 

Uzun yıllara yayılan bu kemik düzeni ilelebet sürsün ve gelen hükümetler hiçbir zaman muktedir olamasın diye her daim konjonktüre göre düzenlenen darbe eylem planları 'bin parmaklı el' tarafından uygulamaya sokuldu bu memlekette. Eğer 2000'lerdeki birçok eylem planı bu süreçte deşifre olmasaydı, sadece Danıştay üyesi, bazı rahipler, Hrant Dink değil, bir denizaltıyı izlemeye gelen öğrenciler, bir camide namaza gelen cemaat, bir başka cemaatin liderlerinden biri ve hatta bazı üst düzey siyasetçiler de bugün aramızda olmayacaktı. 

O günlerden birinde Avrupa'dan gelen bir grupla buluşmuştum. Israrla şöyle diyorlardı: "Sizin İslamcı hükümetiniz çok fena işler yapıyormuş. Onların bu tavrı yüzünden ülkenizde kolayca rahipler vuruluyormuş, bir Ermeni'yi de vurdular. Nobelli yazarınız da vurulacağını anlayınca kaçmış, ülkesine gelemiyormuş." 

"Size bunları kim anlattıysa tamamen saptırmış" dedim onlara. Çünkü bu eylem planlarını hazırlayanlar, bu memleketin köklü bir geleneğinin uzantısıdırlar. 70'lerdeki sağ-sol çatışmalarında da, daha önceki farklı siyasi partilerin iktidar dönemlerinde de bir yığın kanlı eylem planı yapıp onların iktidarını iş yapamaz hale getirerek, kendi tahakkümlerini sürdürebilmişlerdir. Nobelli yazarımız, bırakın hükümet tarafından öldürülmesine teşvik edilmeyi, aksine, onun hakkındaki suikast planını deşifre ederek hayatını korumak için buradan uzaklaştırıldı. Bizzat hükümet üyelerine yönelik olarak ortaya çıkan suikast planları da cabası. 

İçinde yaşamayanın anlamayacağı bir derin düzende soluk alıp verdik o yıllarda. Tıpkı 90 yıldır olduğu gibi. Kemal Türkler'i, Gün Sazak'ı, Nihat Erim'i, Kışlalı'yı, Abdi İpekçi'yi, Gaffar Okkan'ı, Musa Anter'i, Hablemitoğlu'nu, Üzeyir Garih'i, Mumcu'yu katletmeyi azmettirenlerin, Muhsin Yazıcıoğlu'nu şüpheli bir kazayla ortadan kaldıranların gün ışığına çıkarılabilmesi için Hrant davası umulmadık bir fırsat sunmuştu. Eğer bu dava çözülürse, diğer maktulleri azmettirenlere de sıra kendiliğinden gelecekti. Çünkü düzen, suç mafyasının ve onunla yaşamaya alışmışların düzeniydi. 

Bugün artık gün geçmiyor ki, şüpheli bir asker ölümü, bir albayın intiharı veya bir işadamının katli gibi davalar yeniden açılıyor olmasın. Toplu insan kemik ve kafatasları bulunmasın. Yine gün geçmiyor ki, 90'ların karanlık atmosferinde yakınlarını kaybedenler hikâyelerini anlatıyor olmasın. 12 Eylül'den sonra 28 Şubat ve 27 Nisan da yargıya taşındı. İşkence davaları yeniden açılıyor. 

Bu kez de bu davalara sahip çıkması gerekenlerin sesi çıkmıyor. Yine siyaset, yine ideolojik taraftarlık ağır basıyor. "Bu dava bitmedi." Bu söz, yüz yıldır çözülemeyen davaların hiçbirinin bitmediğini belirtiyor. Çözülemeden zamanaşımına uğramış her davada bir 'derin operasyon' izine rastlanıldı bugüne kadar. Suç örgütleri ister Ergenekon, ister Susurluk, ister 12 Eylül uzantısı olsun; hakkıyla yargılanamadan kimse hakkıyla unutamayacak.

 
Ömrümüzün kokusu 
Üç hafta taze kalan bir karanfilim oldu. Newroz'lar geçti, canlara kıyıldı, ömürler tükendi, yıkımlar oldu bahar gelirken...


Suyunu fazlaca değiştirmeden, gün ışığı görmesi gerekmeden, havaya çıkmadan, tek başına bekledi vaktini. Kedim Gümüş ona, koparmak, çekiştirmek, ısırmak gibi maharetlerini sergileyecek kadar dahi ilgi göstermedi. Tekdüze olmakla birlikte güzel bir koku salgılamaktaydı. Karanfil gibi kokuyordu ama tam değil. Sanki ona yapay bir koku enjekte edilmiş gibiydi. Kendinden gelmiyor gibiydi kokusu. 

Karanfilim daha ziyade bir dekoratif unsuru andırıyordu. Nefes alıp vermeyen, ilgi ve bakım beklemeyen, yerini sevip sevmemesi arasında bir fark olmayan... Nasıl diyeyim sanki tabiatta sayısız tevafuk sonucu var edilmiş gibi değildi de, steril bir ortamda insan elinden hesapla kitapla çıkmış gibiydi. Bir seri üretim numarası dahi olabilirdi. Hepimiz aslî doğamızdaki bir bilgiye dayanarak tabiatın efendisi olmadığımızı biliriz. İnsan yapımı bir çiçek yaptıysak bile onun artık hiçbir zaman 'kendisi' olmadığını seziyoruzdur içten içe. Mevsimleri imal edemediğimiz gibi, çiçekleri de istediğimiz zaman, istediğimiz biçimde yoktan var edemiyoruz. 

Her şeyin ilk örneğini var etmek Yaratan'a mahsus. Bizler imal edebiliyor, keşfedebiliyor, icat edebiliyor, taklit ediyor, esinleniyor veya üretebiliyoruz. Üç hafta boyunca değişmeden kalabilen bir karanfili mesela... Yaşlanmamak ve yıpranmamak için yüzünü gözünü çektirenleri filan düşünüyorum da, değişmeye karşı koymanın ne büyük bir 'yaşamasızlık' olduğunu daha iyi anlıyorum. Hep aynı kalmak: Büyük ceza! Yaratan'ını inkâr etmek kadar. 

Bir karanfille 'canlı ilişki' kuramayacaksam, onun havayla, suyla, ışıkla olan temasını koparacaksam, onunla birlikte değişim geçirmeyeceksem... Kendi canıyla çıktığı kemale erme serüveninde onun Yaratan'ını tesbih edişini de algılayamaz hale gelirim, geliyorum. Onun 'cansızlığı' benim canımdan eksiltiyor. Sadece çiçeklerin bir örnek oluşu ve bizden hayretimizi, hayranlığımızı çalması değil ilahi niteliklerini kaybetmiş canlılara maruz kalmanın faturası. Aynı zamanda meyve ve sebzelerin zarlarının, kabuklarının, çekirdeklerinin de 'sonradan yapılma' olduğunu sezebiliyoruz. Soğan doğrarken, portakal soyarken, fasulye ayıklarken... Ve bu sezgiye bilgi de katıldığında insanın umudu sahiden kırılıyor. 

Çünkü biliyoruz artık, koku geni de var, lezzet geni de. Belki sıra çoktan ömür genine de gelmiştir. Tahmin ediyoruz... Genleriyle oynanmış ürünlerin, hormon kullanımının devletler tarafından hukuken kabullenilmesiyle birlikte, dünyada endüstriyel tarımın 'sentetik ruhu' yükseldikçe yükseliyor. Yediğiniz mandalinadan havuç tadı almanız mümkün artık. Koku ve tat genleri enjekte edilirken gıdalara, böyle el kazaları da olabiliyor! Bizzat bir arkadaşımın başına geldi. Her canlıya verilmiş bir mühlet var. Adına ömür dediğimiz. Ama solduğunda bile kokusu gitmeyen benimki gibi bir 'seri üretim' karanfil, ömrünü çoktan tamamlamış bir insanın halen parfüm kokmaya devam etmesi gibi absürd bir şey. Aykırı geliyor insanın ezeli ilmine. 

Peki, bu kadar kötümserlik yeter. Biraz da 'Sevgili'nin nurundan bir 'gül' koklayalım. Efendimiz'in (sas)"Bana dünyanızdan üç şey sevdirildi..." hadisinde söz ettiği 'güzel koku'nun sayısız sırrından birini koklayalım. Güzel, sevilen'dir. Peygamberimizi (sas) sevmekle, ondaki kokuyu da idrak etmiş, koklamış oluyoruz. Onun Allah'ın (cc) 'en Sevgilisi' olması, kendisindeki kokuyu duyma niyetini, maharetini bize bırakıyor. Ama aynı şekilde, ondaki Allah'a ait kokuyu da idrak etmemizi talep ediyor. Koku, çünkü değişmeceli bir tabir olarak, insanın hakikati. 

Allah'a ait her şey, yani her varlık bu Sevgili'liğin sırrına ortak ediliyor. Seven ve sevilen olmanın sırrı, bizi birbirimize ipeksi ipliklerle bağlamaya ilahi bir davet aynı zamanda. Sevginin çekirdeği, muhabbetin ruhuyla bütünlüğü oluşturuyorsa, her birimizin kokusu, ömrümüze sinmiş demektir. Her ömrün bir kokusu var. Ruhu... Kimse tarafından yapılamayan. İnsan canlı olduğu sürece ömrün kokusu uçmaz, siner. Tıpkı insan kokusu gibi, o da yapay olamaz bu yüzden. İbn Arabî, "söz nefestir, nefes de kokunun aynıdır" der: "Nefes, nutuk suretinde ne ile zahir oluyorsa, ona göre ağızdan iyi veya kötü olarak çıkar. Fakat nefes, ilahi olduğu cihetle hepsi iyi ve güzeldir. Ancak beğenilmesi veya hoşa gitmemesi bakımından güzel veya çirkin olur." 

Karanfilime döneyim o halde: Yapay bir çiçek, ilahi özelliklerini kaybettiği ölçüde isterse en şahane kokular ona enjekte edilmiş olsun, sevginin sırrını paylaşmadığı için ne bana (ne de kedime) güzel kokmayacaktır! 

 
Kavuşma arzusu 
Hacdan dönülebiliyorsa eğer, döndüm bir süre evvel, Rabbim kabul etsin inşallah.


Dünyaya düşüş sert oluyor, evet. Ama bildiğiniz bir şeyi idrak etmiş oluyorsunuz artık. Dünya ayrı, ahiret ayrı değil. Doğu ayrı, Batı ayrı değil. Ben ayrı, öteki ayrı değil. Tıpkı gece ayrı, gündüz ayrı olmadığı gibi. Bunları ikilik kıvamında tutup birbirinden kopararak zıddı haline getiren, bütünü bozan bakış açısını yıkmak için büyük bir fırsat Hac ibadeti... 

Karşılıklı paylaşacak sonsuz şey var elbet. Hacda yaşanılanlar hiçbir zaman anı olmuyor, paylaşmak imanı diri tutuyor ve çoğaltıyor insanı. Belki öncelikle şunu söylemeliyim: Eli kalem tutan hemen herkes gibi nasipse ben de haccın insanlık için nasıl bir diriliş imkânı sunduğuna dair hissettiklerimi kitaplaştırmak istiyorum. Bunu bir görev addediyorum. Hele ki 'Maya' adlı romanımda bir çocuğun masumiyetinin yitiriliş yolculuğunu, 'Başkası Olduğun Yer' adlı romanımda bir ruh hicretini ve teslim olma yolculuğunu, 'Ateş ve Bahçe'de ise kaybolmuş sevgilinin izini kelimelerde, isimlerde, farklı coğrafyalarda ve kendi içinde sürmenin yolculuğunu anlatmış biri olarak! 

Bu yazıda ise döndükten ve 'yeni hayat'ıma başladıktan sonra hissettiğim bir şeyi paylaşmak istiyorum yalnızca. Yolculuk niyetine! Veda tavafı yaparken aslında veda diye bir şey olmadığını anlamıştım. Bize bir kavuşma arzusu bırakıyordu son tavaf. O ana dek her şeyin hareket halinde olduğunu ve Kâbe'nin sabit olduğunu düşünürdüm. Fark ettim ki tam tersiymiş meğer. 

Bizler her birimiz, tavaf boyu kalp tarafımızda tuttuğumuz Kâbe'yi yanımızda götürecektik, bizimle beraber gelecekti Kâbe. Sabit olan ise insanlığın başından beri devam etmekte olan tavaflarımızdı. Ne kadar hacı varsa o kadar yol vardı Kâbe'ye ve Kâbe'den! Bizim neden sonuç ilişkilerinden bağımsız, zaman ve mekânın ötesindeki dönüşlerimizdi sabit olan. Kalp gibi atıp duran, hareket halinde olan ise Kâbe'ydi. 

Veda etmenin imkânsızlığı da buradaydı işte. Her gelenin yeniden oraya dönme arzusu duyması boşuna değildi. Dünyada sadece bakmanın ibadet olduğu başka bir yapı yoktu bu sade, bu yalın küp yapıdan başka. Bunun muhabbet ile olan ilişkisini, gözün neyi görmek ve neyi görmemek için var olduğunu, kulağın neyi işitmek, neyi işitmemek için var olduğunu vesaire Kâbe'yi seyrederken usul usul idrak ediyordu insan. Onun da örtüleri vardı çünkü. Katman katman sırları... 

Allah'ın nurunun izdüşümlerine toz zerresinde dahi şahit oldukça, Kâbe'nin de size tanıklık ettiğini görmeye başlıyorsunuz. Bir simge o. Bu yüzden son derece somut. Buraya döndükten sonra bu somutlukla ilgili bir 'bakış' oluştu bende. Yukarıda, bu yazıda paylaşmak istediğimi belirttiğim tek şey de bu bakış işte. 

Dünyanın farklı coğrafyalarından herkes namaz kılarken (kişisel miraçlarına yükselirken) Kâbe'ye dönüyor ve biz imgelemimizde bunu canlandırabiliyoruz. Gelgelelim bunu somut olarak yalnızca Kâbe'de görebiliyoruz. Sadece Kâbe'de iken ona çok yakın olduğumuz için, açı gereği aynı yönde saf tutmuyor, onun etrafında halka oluyoruz. Yani diğer saf tutan insanlarla yüz yüze geliyoruz. 

Sadece Kâbe'nin etrafındayken birbirimizle halka olduğumuz bir fıtri biçim oluşturuyoruz hep birlikte. Tek başına yapılamayacak bir şey. Ancak toplulukla oluşan bir form: Ortamızda, merkezimizde bir boşluk açılıyor. Orada hiçbirimiz var olmuyoruz artık. Çünkü orası Kâbe'nin mahalli. Sadece ona ait. Biricik. 

Bu ne demek? Varlığa gelmiş her şeyin bir mekânı, kapladığı bir alan, âlemlerde bir izdüşümü var demek. Her birimiz, vücuda gelmiş her varlık kâinatta bu 'mahal' ile birlikte mevcuduz. Zorunlu bir varoluş formu diyelim buna. Kâbe, cennet ile yeryüzü arasındaki bağlaç; ne kadar düşersek düşelim, cennetteki ağacın dallarının bizimle birlikte sarkıp uzamaya devam ettiğini simgeliyor sanki. Arştan arza... Hz. Âdem'den (as) Hz. İbrahim'e (as) ve Hz. Muhammed'e (sas) bu hakikate vücudumuzla tutunduk, tutunuyoruz biz insanlar, somut olarak. 

Varoluş skalasında da her birimizin tıpkı Kâbe'ninki gibi biricik bir yerimiz var aynı şekilde. Varlıkların yaratılış hiyerarşisinin tamamen fıtrî bir formu olmalı. Her şey farklı ve biricik. Üstünlük O'nun katından takdir edilebilir ancak. 

Her birimiz bu bütünlükte ne kadar gerekliyiz değil mi? Birimiz vücuda gelmemiş olsak, Kâbe'de simgelenen hakikat eksik kalacak, boşluk oluşacak. Allah'tan geldik, O'na dönüyoruz. Asıl yolculuk bu. Kâbe'ye ait olan o biricik mekânı bu yolculuk için biz anlamlandırıyoruz, biz olmasak, Kâbe'nin varoluş hakikatinde gedikler açılırdı. 

Kâbe'ye sadece hayalimizde veya yüreğimizde değil, vücudumuzla varmak, ona bakmak, dokunmak, şahit olmak diye bir şey olmasaydı, yolculuğumuz anlamsız kalır, kişisel miraçlarımızın yükseliş boyutu olmazdı. Tabii Kâbe'nin de var olma serüveni gerçekleşemezdi. Tıpkı Peygamber Efendimiz'in (sas) miracının sadece ruhanî bir yolculuk olmaması, onu vücuduyla gerçekleştirmesi gibi. 

Velhasıl, Kâbe'den ona veda etme hüznüyle değil, ona kavuşma arzusuyla dönmemizin her birimizde tecelli eden biricik anlamları varmış. Kavuşma arzusunun olmadığı bir âlemde varlıkların vücuda gelme serüveni gerçekleşemezdi, öyle değil mi... 

 
Güvenin bittiği yerde tazminat neye yarar! 
Bir geceyarısı başlarına ne geldiğini tam olarak anlayamadan, belki az sonra havaya uçurulacaklarını hiç ummadan, saklanmaya dahi fırsat bulamadan, toprağa girmiş 35 gencin ailelerine taziye ziyaretine gidiyor bugünlerde gazeteci ve sanatçı arkadaşlarımız. Ve şahit olduklarını bizlerle paylaşıyorlar.


Öfkeyi kanırtmak, intikam hissini çoğaltmak için değil. Sorumluların hesap vermesini, yargılanmasını sağlamak ve böylelikle biraz olsun adalet duygumuzun geri gelmesine katkıda bulunmak için. Çünkü hepimiz biliyoruz: İsterse yanlışlıkla olsun, haksız yere katledilmiş bu canlar karşısında, pişmanlık duymayan failleri ve tespit edilip yargılanması geciken sorumluları ararken bizler, insanlık da ölüyor. Sorumluların hesap vermesi, insanlığı düştüğü yerden kaldırmak için bir teselli adımı olacak en fazla. Ve bütün arzumuz bu. Çünkü giden geri gelmiyor. 

Gülyazı'da, gençlerin mezarının başında beş bin nüfuslu köyün gencecik öğretmenleriyle karşılaşıyor, oraya taziyeye gidenlerden sanatçı Yasemin Göksu. Üç minibüs dolusu gelmişler. Memleketin batısından. Evet mezarlar orada işte, söz 'yesilgazete.org'dan alıntıladığım Göksu'nun: 

"Beş bin nüfuslu köyün gencecik öğretmenleri. Çoğu Kürt değil. Öğrencilerini anlatıp, ağlıyorlar. 12-13 yaşlarındaki çocuklar... Medyadan bazı omurgasızların kaçakçı ya da terörist diye yazdığı küçücük, yoksul, el kadar çocuklar... Ve öğretmenlerin yanında gencecik bir kız..." Göksu'ya 'nişanlım' demiş ve eklemiş: "Gözlerini ne anası ne de babası kapatabilmiş. Gözü açık gömmüşler, ben yetişemedim ki kapatayım..." Göksu devam ediyor: "Dün bulunan küçük bir el, bu mezarlardan biri açılarak içine konmuş! Bugün çıkıp gelen bir katıra sarılmış bir anne, evlâdını ondan soruyor..." 

Taraf'tan Tuncer Köseoğlu ise sağ kalan tanıktan ilk bombalamanın ardından arkada kalan 14 çocuğun paniğe kapılıp katırlarıyla geriye doğru kaçmaya başlayışlarını dinliyor: "Büyük bir kayalığın altına sığındılar sağlamdır diye. Oraya giremeyen iki kişi vardı. Davut ve Servet Encü. Katırları biraz uzağa gitmişti. Yirmi dakika sonra bir patlama daha oldu. Tam da kayalığın üzerinde. Çocuklar ve katırlar dağılan kayalığın altında kaldı. İki çocuk patlamanın etkisiyle savruldu. Küçük bir su birikintisinin içine düştüler. Öylece yirmi dakikadan faza orada kaldılar. Kalkıp baktıklarında kayalar arkadaşlarının üzerine düşmüş, parçalanmıştı." 

Ve sonra bir sorumlu, bir komutan tutuklanıyor. Bombalamadan haberim yok dediği için ama. Belli ki, başkaları da var. Haberdar olanlar! Umutla bekliyoruz. Bütün derdimiz hukuki girişimlerin yanı sıra, vicdani girişimleri görebilmek. Devletin en üst ağızlarından sahici birer pişmanlık duymak. Bir özür sözgelimi. Tevbe niyetine. Bir daha olmaması için. Bugüne dek ister siviller ister askerler arasında yanlışlıkla kurşunlanan, ezilen, kaybedilen, öldürülen herkesi temsilen... 

Yine hepimiz biliyoruz değil mi: Öfkeyi, haksızlık duygusunu, çaresizliği başka hiçbir şey gideremez, azaltamaz. "Para, tazminat isteyen yok. Sorumluları arıyorlar." diyor zaten bütün kayıt tutanlar. Mağdurlar arasında AKP'ye oy verenler var. (Sanıldığının aksine çoğunluk değiller.) BDP'nin tabutlara kendi bayraklarını geçirmesine artık öfkelenmeyen ve "Şu saatten sonra o bayrakla gurur duyuyorum." diyen bu acılı annelerden biri de Taraf'tan Tuğba Tekerek'e konuşan Felek Encü. Hükümete öfkeli ve artık Mahmur kampına gitmek istiyor. 

"Bilgisayarı da Kur'an'ı da sahipsiz kaldı şimdi." diyor. Gömerken "bir daha aklından çıkmaz" denilerek battaniyeye sarılı çocuğunun yüzünü göstermemişler ona. Erkan, yeni bilgisayarının taksitini çıkarabilmek için kaçağa çıkmış. Kur'an'ı bir kez hatmetmiş. Ölmeseymiş ikinci hatmini de indirecekmiş yakında. 

Böyle işte. Göksu'nun, Tekerek'in, Köse-oğlu'nun tanıklıklarını okuyoruz çaresizce. Kimsenin elinden daha fazlası gelmiyor. Ve gitgide koyu, ağır, sinik bir atmosfer kaplıyor bizi. Adalet duygumuz 30 yıldır zedelenmekten delik deşik oldu, gençlerin kara dağılmış cesetleri gibi. İster gencecik yaşında eline silah alıp ordusunu savunurken (kardeşine silah çekmek zorunda kalan) şehit düşmüş bir asker olsun. İster polise taş atan ve örgüt tarafından kullanıldığı söylenen çocuk olsun, hapislerde hayallerini çürüten. İnsanlık, hepsiyle birlikte ölüyor, bizler ölüyoruz. 

"Bir zamanlar binlerce koyunun gezindiği, beslendiği bu topraklarda ot yok şimdi." diyor Göksu: "Yol boyu rastladığımız insanların gözündeki tedirginlik ve korku, yol boyu rastladığımız askerlerin gözündeki tedirginlik ve korkuyla neredeyse bire bir örtüşüyor. Ortak korku üzerine kurulmuş bir hayat." Bu güvensizlik, bu korku ve çaresizlik mi hepimizin payına düşen... Güvenin bittiği her yere bir görevli dikseniz neye yarar... İnsanlık ayağa böyle mi kalkacak... 

 
Yılın en uzun gecesi Dersim'de... 
Geçtiğimiz yaz, Erzincanlı anne-dedemin köyüne gelmiştik.


Eğin'de, Başpınar köyüne. Güneydoğu'nun boz dağlarından, Karacadağ'ın koyu taşından farklı olarak, burada aynı boz ve sarp dağların suyla kavuştuğu vadileri sonsuz bir yeşillik içindeydi. Fırat ve kolları her yeri kuşatmıştı ince ince. Çeşmelerden akan Munzur suyunu içerken, Dersim hemen dağların ardındaydı. PKK ile şiddetin tırmanmaya başlamasından belki birkaç gün önceydi. Kemah-Dersim-Elazığ üçgeninde ilerlerken tepemizde jetler uçuyordu. Yönümüz Gümüşhane tarafına doğruydu. İlk fırsatta gelelim demiştik. Gazeteciler ve Yazarlar Vakfı'nın düzenlediği ve yazarları bölgeyle ve halkla buluşturduğu bir günlük yolculuk için davet aldığımda hiç tereddüt etmedim. 

Elazığ havaalanına inerken o biraz da genetik olarak sevdiğim manzaraya yeniden kavuşmuştum. Yazın geldiğimde gördüğüm yemyeşil vadiler ve dağlar ise hep karla kaplıydı. Tunceli yoluna çıktığımızda bu yolun daha güvenli olduğunu öğrendik. Gazetede, Elazığ valiliğinin bildirimine göre Pülümür bölgesinde kara harekâtı başlatıldığı yazıyordu. Bir buçuk saat kadar sonra merkeze ulaştık. Sahiden de hep denildiği üzere çanak gibiydi burası. Dağlar yukarı doğru açılmıyor da, daha ziyade aşağı doğru daralıyor hissi uyandırıyordu. Beni hiç dışlamıyordu bu oluşum. Aksine bir aidiyet buluyordum. Ama katmanlı zemin, sanki düz bir yer yokmuş gibi, insanda tekinsizlik oluşturuyordu ilk başta. Daha önce merkez Hozat iken, devlet bütün ceberrutluğuyla bu yaşaması zor bölgeyi uygun görmüş olmalıydı katliamdan kalanlar için. 

Buna bir de, hepimizin hafızasında daha çok taze olan dört ay önceki halı saha saldırısı eklendi hemen. Evet, işte orada önümüzdeydi üstü kapalı çim saha. Suyun hemen kenarında. Merkezde. Öylece bakakaldık. Dağlardaki "K noktalarına" atışla başlamıştı baskın. O noktalar şehrin her yerinden görünüyordu. Sanki gökyüzüne, yukarılara, yükseklere her bakmak istediğinizde umudunuza bir çengel atıyordu, sizi buranın gerçeklerine indiriyordu bu görüntü. Önünde mum yakılan ve dualar edilen acı hatıralarla yüklü mağaralara, mayınlı arazilere, terk edilmiş köylere, toprağın altında şahitliğe hazır bekleyen hikâyelere dokunacak vakti bulamadık bir gün içinde. Ama tek saniyemiz boş geçmedi. 

Çünkü öğrencilerle, öğretmenlerle, halkla, esnafla, rektör ve valiyle, emniyet görevlileriyle, gazetecilerle, anne babalarla, dede'lerle, yerli ve yabancı nüfusla konuştukça gördük ki, bugünün içinde 'acı geçmiş'in tüm izleri vardı zaten. Dört ay öncesi de 'acı geçmiş'ti, 20 yıl öncesi de, 70 yıl öncesi de. Hakkıyla unutulmayan tüm zulümlerin yarası kuşaklar geçse de kanıyor. Zalimler inkâr ediyor ama mazlumların acısı inkâr edilemiyor. Ancak dilsizleşiyor mazlumlar. Ve bunun adı asla unutmak olmuyor. 

Tunceli'de görev yapan hepsi 'memleketli' gazetecilerin dediği gibi, burada gazetecilik de ancak 92'den sonra yapılmaya başlanabilmiş. Bugün Tunceli'de, sekiz yıldır faaliyet gösteren Munzur Koleji'nin çocukları ise yüksek sesle konuşuyorlar artık. Her şeyi. Onlar 90'ların acılı kuşağının çocukları. Atalarının acısını devralmış, suskunluğunu ise son yıllarda bozmaya başlamış bir kuşağın... Onlarla buluşmak, onların 90'larda genç olan velileriyle kucaklaşmak, yüzlerinde umudu, dayanışmayı ve coşkuyu bulmak çok kıymetli bir paylaşım oldu bu yüzden. Sekiz yıl önce burada eğitim faaliyeti başlatmak üzere gelenlerin yaşadıklarını kayda geçirmeye çalışırken fark ettim; devletin çocuklarıyla halkın çocukları belki bu acı tarihte ilk kez buluşmaya başlamıştı burada. Munzur Koleji'nde. 

Buraya gelmeden önceki günlerde Nazimiye Pülümür bölgelerinde fiili olarak girilemeyen yerlerin varlığını okuyordum. Resmi rakamlara göre buradaki yerleşim alanlarına 11 bin kara mayını döşenmişti. Mayınlar yüzünden sakatlanan çocuklardan, köylülerden bahsediliyordu. Munzur nehrine yapılması planlanan HES'lere halkın tepkisini okuyordum sonra. Bu barajlar yapıldığında birçok yerleşim alanı haritadan silineceğini. İlçeler arasındaki ulaşımın tamamen kesileceğini. Doğa, ağaç ve suyun Dersimlilerin inancında çok önemli bir yer tuttuğunu ve ellerinden alınmak istendiğini... Tabii en çok da Alevi inancının asimile edilmeye çalışıldığını okuyordum. 

Burada medyadan takip ettiğimizden çok daha fazlasını, bambaşka boyutlarını gördüm gündelik hayatın. Hakikatin sonsuz yüzü var. Tunceli'ye dair olumlu bir şey bugüne dek hiç okumamıştım medyada. Donmuş belleğin boğum boğum çözülüşünün yansımasını Dersimli öğrencilerin yüzünde izlemek bir ayrıcalık oldu. Bizi tarihte defalarca çatıştırmış olanların her fırsatta kullandığı Alevi-Sünni ayrımının genç nesilde başka tecellileri de vardı. 

Örneğin sorduğumuz bir soruya (Alevi-Sünni çatışmasını siz nasıl yaşıyorsunuz?) aldığımız şu yanıt ilginçti: "Biz daha ziyade Tuncelililer ve Türkiye diye bir ayrım yaşıyoruz!" O an mahcup oldum. Dersim haberlerinde hiç önyargısız ve peşin hükümsüz buluşmalar olabileceğini düşünmediğim için. Evet, Türkiye ile Tuncelililer arasındaki ayrım sahiden çok derindi! Fransa'da soykırım yasası oylanacağı günlerde kendimize, Avrupalılara ve insanlığa Dersim'den bakmanın temsili 'anı'larına devam edeceğim. Gün çok kısaydı. Yılın ise en uzun gecesiydi. 

 
Baasçılık ve Dersim nerede kesişiyor? 
Memlekete döndüm ve etrafımdaki akademisyenleri, gazeteci ve köşe yazarı arkadaşlarımı yine eskisi gibi bir olayı bir başka olayla analiz etmeye devam ederken buldum.


Öyleyse ben de ayağımın tozuyla, son üç hafta içindeki olaylar ile daha bütünsel olarak 'Arap baharı' dediğimiz olaylar zinciri arasında nasıl bağlantılar kurduğumu, neyle neyi bir arada okuyup değerlendirdiğimi anlatmayı deneyeyim. 

Bu yazıda en azından bir temaya değinebilmek için CHP'deki Dersim tartışmaları vesilesiyle daha görünür olan çözülüş ile Esad'ın Baas rejiminin çözülüşü arasındaki bağlantılardan bahsetmek istiyorum. 

Çünkü CHP'li kadınların İP, EMEP'lilerle birlikte Esad rejimine desteklerini sunmak için Suriye'ye giderek kardeşlikten dem vurması ve 'emperyalist oyunlara' karşı Esad ile dayanışma mesajları vermesi çözülen CHP zihniyeti ile çözülen Baasçı zihniyetini kesiştiren güçlü bir sembol olmuş bana kalırsa. 

Kimi gazeteci ve yazarların özellikle on yıldır örtük bir biçimde bize savunmaya çalıştığı Baasçılığın örgütlü ve aleni biçimde savunulması da mümkünmüş, bunu gördük bu sayede öncelikle. Ama bizim arkadaşlar AB karşıtlığının, anti-kapitalizmin, tam bağımsızlık naralarının ve en fazla da anti-emperyalizm kılıfının ardına gizliyordu Baasçı rejimleri savunmayı. CHP'li kadınlar ise neredeyse 'ummi' bir coşkuyla kucaklamışlar doğal müttefiklerini. 

Suriye'deki Baasçılık ruhunun bizdeki Kemalizm'e diğer Baas rejimlerinden çok daha fazla benzediğini fark etmeyen kalmamıştır herhalde. Koyu bir din korkusu sebebiyle seküler Esad ve ailesini destekleyen diğer dinlere ve mezheplere mensup Suriyeliler, bizdeki irtica korkusuyla askerî darbeleri savunan elit sınıfın orduyla ilişkisini hatırlatıyor. 

Tabii Suriye'de anti-emperyalist söylemlere rağmen 'sömürgeci'lerle olan ilişkiler de mesela gözlerimize epeyce aşina geliyor. İsrail'in Lübnan saldırısını protesto etmek için Lübnan'dan Suriye'ye geçmiş ve Şam parlamentosunun önüne gelmiştik. Her kesimden ve görüşten Türkiyeli bir aradaydık. Etrafımızı bir anda Baasçı gençler çevirip slogan atmaya başlamışlardı. 

O vakit, onların statükodan ve siyasetten nasıl nemalandıklarını ve bizi kendi rejimlerinin şakşakçısı yapabilmek için orada olduklarını fark etmiştim. Lübnan'da ölen sivilleri protesto eden dil, bu sloganları üreten dil olamazdı çünkü. Bizleri Baasçı rejimin kucağına atan arkadaşlarımız ise elbette slogan atmamış, kenara çekilerek izlemişlerdi parlamento önündeki Baasçı gösterileri! 

Velhasıl, 'Arap baharı' derken bugün eğer halkına zulmeden, seküler-milliyetçi ve göründüğünün tam aksine 'sömürgeci' devletlerle işbirliği yapan diktatörlerden ve onların rejimine son vermekten bahsediyorsak, bizim memleketimizdeki son dönem CHP'nin çözülüş sürecine mutlaka atıfta bulunmamız gerek. 

Kemalist nutuklar atanların anti-emperyalist olmak yerine, tam tersi 'sömürgeci'lerle el altından sürekli işbirliği yaptığı, darbeleri dahi birlikte tezgahladıkları ortaya çıktı bu süreçte. Atatürkçülük adı altında ulusalcı gençlere gayrımüslim düşmanlığı aşılandığı, 'yabancılar memleketi ele geçiriyor' paranoyasının verildiği görüldü. 

Sünni değerlere düşmanlığın birçok saptırılmış olayla (sahte şeyh, Danıştay saldırısı vesaire) gözeneklerimize nasıl zehir misali zerk edildiği kanıtlandı. Gençleri cinayetlere azmettirenlerin her fırsatta 'ilke ve inkılaplar'dan dem vurmasının iç yüzü ortaya çıktıkça, Kemalist rejimin suçları da kendiliğinden su üstünde kaynamaya başladı. Dersim katliamı da bunlardan biriydi işte. 

Kendi vatandaşını kendi vatandaşına katlettiren zihniyetin zorbalıkları sadece Dersim'deki katliamı hasıraltı etmekten ibaret değildi tabii. Aynı şekilde Alevilerin hedef alındığı ve derin devlet operasyonu olduğu artık çoktan bilinen birçok katliamda gaza getirilen kitleler, sağ-sol çatışmasında birbirine düşürülen gençler, faili meçhul Türkler ve Kürtler... Bu memleketin Kemalist rejiminin harabelerini temsil ediyor bugün maalesef. Ergenekon'un ve tüm bu Kemalist rejimin avukatlığına soyunmuş CHP, bu sözcülüğüne, kırılıp dökülmek pahasına devam ediyor. 

Esad, Suriye'de dökülen kan için 'acı ve üzüntü' hissettiğini, ancak sorunun, 'şiddet olaylarının büyük bir kısmının sorumluluğunu taşıyan militanların' yok edilmesiyle çözüleceğini söylemiş. Ne kadar tanıdık bir söylem! Kökünü kazırsak bitecektir solculuk, sağcılık, terör ve irtica! On yıllardır Kürt meselesine, Dersim'e, Ermeni meselesine, azınlıklara, Alevilere, başörtülülere bakış hep bu yönde değil miydi? Zincirleme zulümleri devam ettiren en büyük yalan! 

Darbeyi, karanlık ilişkileri, "az-ınlık" sermayesini destekleyen, halkı 'cahil, ilkel ve birbirine düşman' kıvamda tutarak kendi görünmez iktidarını ilelebet sürdürmeyi planlayan bizim Baasçılarımızın temsilcisi CHP, bugün Dersim kriziyle boğuşuyorsa bu tesadüf değil. Dün liderlik kriziyle, daha önce seçim krizleriyle şununla bununla çalkalanıyordu, gelen son haberlere göre yarın da farklı olmayacak... Zalim unutuyor evet, ama mazlum, adalet yerine bulana dek hatırlar. 

 
Sıra, zulmedenlerin tanıklığında 
Ne çok ağladık. Birlikte. Ayrı ayrı. Kızı 19 yıl önce Tunceli'de kaçırılarak öldürülen gözü yaşlı babanın fotoğrafları vardı gazetelerde. Hıdır Öztürk'ün. TBMM İnsan Haklarını İnceleme Komisyonu'nda yaşadıklarını anlatmış. "Cesedi parçalanmış, gözleri çıkarılmış, kulakları kesilmiş bir evladın babası olarak buradayım." diyerek başlamış konuşmasına.


Öldürüldükten iki ay sonra kimsesizler mezarlığında bulmuş kızının cesedini. Uzun uzun baktım fotoğrafına. Sağ elini kalbine götürmüş, gözyaşlarını içine akıta akıta konuşuyordu önündeki mikrofona. Beyaz gömleğinin düğmeleri ilikliydi boğazına dek. Dudaklarının titrediğini sanki görebiliyordum. Kaşları aşağı doğruydu. Saçı çoktan ağarmıştı. 

Hıdır babanın evladından on yıl kadar önce, yaşı büyütülerek idam edilen Erdal Eren'in de ölüm yıldönümüydü aynı gün. Ak saçlı Şadan annenin fotoğrafı aynı sayfada buluşmuştu acılı babayla. Acıyı taşımaktan yorgun düşmüş yüzünde alçakgönüllü bir kabullenilmişlik vardı. Sözleri çoktan tükenmişti Şadan Hanım'ın. Ama işte bu kederli yüzleri aynı sayfada olduğu gibi aynı adalet komisyonunda buluşturacak bir umut belirdi bugün. Onlar, acılarını kendilerine bile söyleyemezken, yıllar sonra artık hepimiz onu dillendirmeye başladık. Onların içlerine gömdükleri sözleri hep birlikte diriltiyoruz. 

Bu kolay olmuyor yine de. Her an bir engelle karşılaşıyoruz. Susurluk'un özel harekâtçılarına tahliye kararı veren nöbetçi mahkemeyle mesela. Adalet bekçileriyle alay ediyor gözümüzün içine baka baka. Hrant Dink'i valilikte 'uyaran' görevliler için (Dalan'a kaç diyenin de onlar olduğu söyleniyor) açılan soruşturma da yine zamanaşımı gerekçesiyle kapanabiliyor hâlâ. 

Yılmıyoruz. Çünkü acıda zamanaşımı yok, biliyoruz içten içe. Hıdır baba gibi vicdanına bakan, eli kalbinde konuşan herkes, vicdanda zamanaşımı olmadığını biliyor. O yüzden yıllar sonraya, bugünlere kaldı sözgelimi 12 Eylül cuntasının Meclis'teki Dersim dilekçelerini yok ettiğini öğrenmek. Ve yine bugünlere kaldı Aygün'ün sözleriyle Tunceli'yi göçe zorlayan 1994'deki mantık ile 35'lerdekinin aynı olduğunu idrak etmek. 

Hıdır babanın kızının hunharca katledilmesi de hiçbir zulmün geçmediğini, 38'lerden 90'lı yıllara, bugünden yarına devam ettiğini, hepimizin aynı zulmün içinde debelendiğimizi gösteren sonsuzuncu tanıklık olarak çıktı karşımıza. Bugünlere taşınan zorbalıkların üzerini örtmeye çalışanların sığındığı en 'hukukî' gerekçe zamanaşımı kavramı oldu hep. Daha ziyade kamu görevlilerini aklamak için kullanılan bir gerekçeydi bu topraklarda. Katliamlarda, işkencelerde, gözaltında yargısız infaza uğratanları adalete teslim etmemek için... 

Hıdır baba, Şadan anne gibi bütün yaslı ana-babaların gözyaşında biriken yıllar, şimdi artık saklı gerçekleri bütün yalınlığıyla yansıtmaya başladı. Bir örnek de, yine geçtiğimiz günlerde Meclis'te İnsan Hakları İnceleme Komisyonu'nun dinlediği Kalender Şahin'in tanıklığı. Kardeşinin PKK tarafından kaybedildiğini iddia ederek, on yıllardır onun izini sürdüğünü, örgütün en üst düzeyine bile başvurduğunu anlatmış. 

Olayların peşine düştüğü için örgüt tarafından tehdit edildiğini belirtiyor: "Kardeşimin ne çocukluğunu, ne gençliğini, ne mezar taşını görebildim." diyor. Giderek öldürmek için çığlık atanlarla yaşatmak için çığlık atanları ayırt edecek hale geldik hep birlikte. Hıdır baba'ların, Şadan ana'ların, Kalender ağabey'lerin mağduriyet tanıklıklarıyla bir yere kadar vardık. Sıra zalimlerin tanıklığında. Onları çağırıyor tarih. 

Ve Selma Batmaz, böyle bir dönemde çıkıyor karşımıza. Kürt davasına yıllarca hizmet ettiğini olanca çarpıcı hikâyesiyle kayda geçirirken, örgütünün infazlarını eleştiren Batmaz, "Yüreğimin sesine kulak verdim ve vicdanım daha fazla sessiz kalmama izin vermedi." diyor verdiği söyleşilerde. Aldığı tehditlere rağmen, öldürmekten değil yaşatmaktan yana belli ki. Hakikat hareket halinde. Evet, şimdi yeni tanıklıklar bekliyoruz. Mazlumlar bir süredir konuşuyor, bizi birbirimizin acısıyla, yasıyla buluşturuyorlar. Gözyaşlarının zamanaşımı yok. O yüzden sıra zulmü yapanların tanıklığında artık. 

Dersim'de, Çorum'da, Maraş'ta, 90'ların Güneydoğu'sundaki faili meçhullerde, 80 öncesi sokak çatışmalarında, işkencelerde, gözaltında kayıplarda, 6-7 Eylül'de, Balyoz'da fişleyen, suikast krokisi yapan, tehdit eden, çatıştıran, provoke eden, operasyon yöneten, işkence eden, yargısız infaz eden, katleden, azmettiren tüm zorbaları veya onların yaptıklarını aktaracak tanıkları çağıralım şimdi. 

Onları isimleriyle cisimleriyle sansasyona bulaştırmaktan ziyade, anlatacaklarıyla adaletin tecellisine yardımcı olmalarını, vicdanlarının üzerindeki kalın örtüleri atmalarını sağlayalım. Geleceği hep birlikte inşa edebilmek umuduyla. 

 
Birbirimiz için dua etsek biraz da! 
Ne yapalım ki umut etmek zorundayız. Ayakta kalmak için, umut için duaya sarılıyoruz.


Dualarımız olmasa nasıl yumuşardı kalbimiz? Nasıl bağışlardık bağışlayamadıklarımızı? Ve nasıl başarırdık bir başkası olmayı? Birbirimizle hiç konuşmadığımız dillerde buluşmayı? Şimdi dua zamanı. Şu karanlık günlerde en çok ihtiyacımız olan, birbirimiz için dua etmek. Dua bizi yaklaştırıyor, hem birbirimize hem de Rabb'imize. Ve buna ihtiyacımız var, çünkü içimiz acıyor. 

Otuz beş can imha oldu. Otuz yıldır sürmekte olan kirli savaşın belki en 'sahici' yanlışlığıyla. Ama oldu. Elim bir katliam! Yeni yılda devlet ve hükümet yetkililerimizin nefsi devlet adına pişman olmaktan ve özür dilemekten soğumasın diye dua ediyorum bugünlerde. Bizi kin ve intikam hisleriyle çatıştırmak isteyenlerin diliyle konuşmasın hiçbiri. Böyle "insansız hava uçaklarıyla bu işi bitiririz, kökünü temizleriz" demek teknik bir strateji olarak belki mümkündü ama bunun vicdanın üzerini nasıl da örttüğünü görseler keşke. Bu keskin, bu mutlak buyruk tonlu sözlerinin bizi çok çabuk ayrıştırdığını anlasalar artık. 

Otuz yıldır hep aynı şey. Tam bitecekken, tam ateşkes yerini barışa bırakacakken, tam anlaşma sağlanacakken... Yeniden tarafları içine çekmek ve birbirine düşürmek için bu kaçıncı 'büyük' katliam! Tamam, bu seferki diyelim ki yanlışlıkla oldu. Peki ya sorumlular? Bu kez ne olur, kalksınlar ayağa. Hesap vermeyi göze alsınlar. Zulmedenler kendileri çıksın bir adım öne! Hangi kurumda, hangi makamda olursa olsunlar, onlar yüzünden masumların canına kıyıldı ama bu kadar da değil. Kendi kurumlarındaki hatasızları da suçlu duruma düşürüyorlar şu an. Bunca yanlışlıkla dökülmüş kanın ortasında. 

Belki sabotaj, evet. Belki yanlış istihbarat. Bazılarının dediği veya temenni ettiği gibi kirli savaşın daha da kirli bir perdesi başlıyor belki. Nihayetinde insansız uçakların belirlemesiyle kalkan uçaklardan atılan bombalarla haksız yere can veren gençler ise gerçek. Bu gerçeği siyasetin hangi yanına koyacağımıza dair birbirimizi yerken dönüp kendi hatalarımıza bakmayı öğrenebilelim artık bu yıl. Kimimiz koruculukla geçinen köyün gençlerinin kaçakçı olmasını kınıyor. Diğerimiz "ne yapsalardı oralarda daha başka" diyerek böyle diyenlere kızıyor. Bazılarımız cenazelerin örgütün siyasi propagandasına hizmet etmesini sorguluyor. Korucuların çocuklarının devlet ile örgüt arasındaki pozisyonunu belirlemeye çalışıyor. Ölmüş gitmiş gençlerin kimliği mi kalır? 

Varoluş hakikatimiz dışında kalan, bu dünyaya ait tüm kimliklerin -hele ideolojisi yapıldıkça- birer soyulması gereken kabuğa dönüştüklerini idrak edebilelim bu sefer. Gençlerin naaşları hangi bayrakla örtülürse örtülsün, kimler onları siyasi malzeme olarak kullanırsa kullansın: Onlara sorma fırsatımız yok artık hayattan ne istediklerini. Ya da nasıl gömülmek istediklerini. Hepsinin kanı kara toprağa aktı gitti, onların kalbinin hükmünü kim verebilir ki O'ndan başka? Ölüler üzerinden laf salatası yaparken hepimize bunu er geç görecek basiret diliyorum. Bile isteye uzatılmış bu savaş kendi zulmünü hepimize dayatıyor. Kirli savaş bize zulmediyor. 

Kendimize zulmediyoruz. Attığımız manşetler yüzünden birbirimize giriyoruz, yanlışlıkla bombalanan gençlerin cesedi henüz toprağa dahi girmemişken hem de. Bazılarımız keşke Başbakan öyle kükreyeceğine gidip yaslı ailelere taziye ziyaretinde bulunsaydı diyor. Böylece devlet katliam yaptı diyemeyecekti kimse. Yöneticilerimize de kendimize de sekine diliyorum yeni yılda en çok. Taziye, tevekkül, keder, dua, ortak yas beklentisinde olanların sahiciliğini fark edebilelim bu sefer artık. Evet, her nasılsak, öyle yönetiliyoruz. Ortada cesetler varken birbirimizi suçlayarak, siyasi sloganlar atarak, öfkenin ve intikamın ideolojisini yapıyoruz. Birbirimize laf yetiştiriyoruz. Hakkıyla aramıyoruz hakikati. 

Şimdi uzun yıllardır yaptığımız gibi, burada ve orada, içte ve dışta yine soykırım ve katliam yarıştırmaya devam ediyoruz. Bitmiyor, bitemiyor. Yeni yılda en büyük temennilerimden biri de, birbirimiz için dua etme yürekliliğine kavuşmamız. On yıllardır ister yanlışlıkla, ister bilmeden, ister engel olamadan ama haksız yere alınmış tüm canlar için hep birlikte dua edebilmeyi başaralım artık. Adı savaş olan barışlardan bıktık. Suizan etmekten, duyduğumuz her haberde bityeniği aramaktan, herkesten, her fikirden kuşkulanmaktan, paranoyak olmaktan, çokbilmişlikten, çok konuşmaktan, çok spekülasyon yapmaktan bıktık. Ne olur hakkıyla yaşayabileceğimiz, hepimizi kucaklayan ve kuşatan sahici bir barış nasip olsun bu yıl bize ve bölgemize. Yeniden öğrenelim güven duymayı. Âmin. 

 
Evrensel zorbalık, göreceli suç 
Soykırımların, operasyonların, katliamların, faili meçhullerin, işgallerin, şikelerin, olağanüstü hallerin, cinayetlerin, suikast ve komploların sadece kelimeleri değil ruhları da dolaşıyor üzerimizde. Her gün, her saat. Kıyameti böyle bekliyoruz. Arap Baharı, Suriye'de ve Mısır'da dökülen kanlar bizden bağımsız değil. Aynı anın içine Almanya'daki ırkçı cinayetler veya Maraş katliamı ya da özel harekâtın eski operasyonları sığabiliyor. Gündelik hayatın sıradanlığını kaldırmayacak denli zorbalıkla yüklüyüz artık bu küresel dünyada. Gündelik ağırlıklarımız -suçlarımız- dağları delecek kıvamda. İşte zalim ile mazlumu ayırt etmekte bizi zorlayan haberlerden tek bir güne sığan bazıları:


Kazakistan'da olağanüstü hal ilanı da bir işe yaramadı: Grev yapan petrol işçilerinin işine son verilmesiyle patlak veren olaylar şiddetini arttırarak devam ediyor. Rus komünistler ayaklandı: Putin'in partisinin birinci çıktığı seçimlerde yolsuzluk yapıldığını iddia eden muhalifler "Putin'siz Rusya" sloganıyla sokakta.

Tahrir yine patladı: Üç günde 10 ölü, 505 yaralı, 164 tutuklu, 3 istifa ve 213 yıllık bilimsel araştırma enstitüsünün küle dönüşü. Irak'ta mezhep gerilimi tırmandı: ABD'nin çekilişinin ardından Şii Başbakan Maliki, kendisine diktatör diyen Sünni yardımcısına savaş açtı. Suikast komplosuyla suçlanan Sünni yardımcı için tutuklama kararı çıkartıldı. Erdoğan, Sarkozy'ye Fransa'nın Afrika'da yaptığı soykırımları hatırlatırken, Fransa soykırımı inkarı yasalaştırmayı tartışıyor. Hayata Dönüş adı verilen korkunç operasyonun komutanlarından bir emekli binbaşı "operasyon sırasında ömrümde görmediğim bombalar kullanıldı" diyerek asıl sorumluların yargı önüne çıkarılmadığını belirtirken, Maraş katliamının yıldönümünde bizzat davanın sanığı da olan eski milletvekili, yıllar sonra bir tuğgeneralin olayın asıl faillerini bildiğini söyleyerek, Meclis'te araştırma komisyonlarını göreve çağırdı. Ankara'da nöbetçi mahkemenin "somut delil yok" diyerek faili meçhullerden yargılanacak yedi özel harekâtçıyı serbest bırakmasına karşı çıkan savcı, AİHM kararları dâhil onlarca belgeyi delil göstererek itiraz etti. Ardından Çarkın, yeni bilgiler vererek Tarık Ümit'in gömüldüğü yeri dahi gösterebileceğini belirtti. Nefes almakta zorlanıyoruz. Ama böyleyiz işte, buyuz. Bitmiyor. Bitmeyecek... Ve bir örnek daha. Sıradan bir zalimlik iması daha yalnızca: "Irak ambargosunun ilk beş yılında 500 bin çocuk öldü, bu sayı Hiroşima'dan daha fazla, acaba buna değer miydi?" sorusuna, "evet" diyen ABD'nin Irak işgali 'operatör'lerinden Albright, dün ölen Kuzey Kore lideri Kim Jong İl'e zalim demiş. Kim daha fazla zulmetti? Kim zorbalık yaparken mazlum düştü? Kim zalimliğini gizleyerek başkalarının üzerine attı? Kim işgal ve saldırılarına operasyon adı vererek hakikat algımızla oynadı? Hangimiz sahiden mazlum olduk? Artık herkesin kanlı ve kansız kıyımlarla birbirine hükmetmeye çalıştığı bir dünya düzeninde mazlumu hangi dil ile ayırt edebiliriz? Herkesin böylesine zulme eğilimli olduğu bir dünyada zalimlik yapmanın suç olduğuna kimi ikna edeceğiz?

Soruları çoğaltmak gerekiyor: Peki asıl zalimi nasıl ayırt edeceğiz? Bize hak ile batılı karıştırarak tanıtan gizli zorbaları nasıl teşhis edeceğiz? Suçluların ceza çekmediği bir sistemde insanların suç işlediğine nasıl hükmedeceğiz? Hangi kriterlerle? Suç ile günah arasındaki ilişki kopuk kaldığı sürece, insanların kötülük katsayısı ve zulmetme ölçüsü anayasada hangi kriterlere göre belirlenecek? Suçun evrensel ölçüleri var mıdır, çağdan çağa veya toplumdan topluma değişen göreceli bir kavram mıdır? Zorbalığın cezalandırılmadığı veya yeterince suçlanmadığı bir sistemde suçun meşrulaşmaması mümkün olabilir mi? Ya yaygınlaşmaması?

Zalimliğin teşhiri kolay olduğu için, yayılma potansiyeli de hızlıdır evet, peki bu durumda, onu teşhir etmeden onu nasıl teşhis edeceğiz? Adaletten on yıllarca gizlenen suçluları yargılamak için onlara yeni zorbalıklar mı atfedeceğiz? Yoksa onların eski zalimliklerini zamanaşımına teslim etmeden 'update' etme hakkımız var mı, adaletin tecellisi adına? Ya nefret ve intikam hislerini körüklemeden, eski suçluları yeni sorgular için adalete nasıl göndereceğiz?

Daha genel bir soruyla, başka bir yazıya kapı aralayayım en iyisi: Kan dökmemek için insanoğlunun elinde ne var? Nasıl bir evrensel gerekçe? Başkasına zulmetmek bu kadar kolay, bu kadar sıradan ve meşru iken, cezalar hakkıyla verilmezken, maşeri vicdanların üzeri kalın örtülerle örtülüyken... Kan dökmemenin dilini nasıl konuşacağız? Neyi kurban ederek? Ve kurban ile neye yaklaşarak?.. 

 
Yorum suçluları, kanun suçluları 
Başbakan Yardımcısı Bekir Bozdağ, "istihbarat görevlilerinin Milli İstihbarat'ın terör örgütü içine sızmalarına baktığınızda, sızmanın suç işlemeden yapılma imkânı yoktur." diyor.


Bozdağ, "O faaliyetlerin içinde olduğunuz zaman karşıdakilerin güvenini kazanmak için de bazı şeyler yapması gerekir ama burada önemli olan şu, bu yaptığı şeylerin ülkenin aleyhine sonuçlar doğurmaması." diye devam ediyor. 

"Askerimize, polisimize kurşun sıkılmaması, canlı bomba eylemlerinin yapılmaması... Bunlar zaten yok, olması da mümkün değil." dedikten sonra ekliyor: "Burada yorumdan kaynaklanan bir hadise olduğunu düşünüyorum. Bence kanunla değil, yorumla bir suç iddiası var gibi geliyor. Terörün içine sızmış kişileri terörle işbirliği yapmış olarak görmek kadar bir büyük yorum hatası olamaz." 

İnşallah dediği gibidir bütün hakikat, diye geçiriyorum içimden. Ama bizimki gibi suçu deşifre etmek için suça bulaştıktan sonra ağır suç işleyenlerden geçilmeyen bir ülkede ya yine denetimden çıkmışsa bazıları diye düşünmeden edebilir miyiz? Bu ülkede bundan şüphe edeceğimiz nice katliam, faili meçhul kalmış cinayet, darbe girişimi vesaire olmadı mı? Devletin bazı kademelerinde çöreklenenlerin bizzat işin içinde olduklarını kendilerinin itiraf ettiği nice kanuni suç işlenmedi mi? Hep de devletin bekaası adına?.. 

Bu kişilerin bazıları şu an yargılanıyor, onlara sorulduğunda memleketi ya şeriatçılardan kurtarıyorlardı görünürde ya da bölünmekten. En çok da dış mihraklara, yabancı işgallere karı koruyorlardı bizi. Böyle milliyetçi, ulusalcı, antiemperyalist söylemlerle en sade vatandaşın hislerini manipüle ederek bizzat suça bulaşmışlar veya azmettirici olmuşlardı on yıllardır. 

Evet, bir yanım Bozdağ'a inanmak istiyor bugün. Memleketin komşularında savaş tamtamları çalınırken, Türkiye'nin istihbarat servisini güçsüzleştirmek çok büyük bedeller ödetir hepimize. En başta da, büyük güçlerin dayattığı ve hükümetin kabul edemeyeceği bazı seçenekleri müzakere etmesinde elini zayıflatır devletin. Bunları benim kadar düşünen herkes söylüyor zaten. 

Bir de gerçekler var. Hepimiz içinde yaşıyoruz bunların. Suçun kanunla değil, yorumla yapılması sadece örgüte sızan ve kendi görevlerinin dışına çıkan istihbaratçılar söz konusu olduğunda ortaya çıkmadı, hepimiz biliyoruz. Ve yorumla suçlu ilan edilen kişilerin 'masumiyet hakkı'nı kimse teslim edemiyor bu ülkede sonradan. 

Tamamen bir yorum suçuyla 301'den yargılanan ve katledilen Hrant Dink bunlardan biriydi. Tek örnek bu değil tabii. Mesela rutin dışına çıkarak her seferinde ordu içinde ve devlet içinde darbeye giden yolları olgunlaştırmaya çalışanları da unutmamak gerek. Bunu düşününce de bu sefer Fikret Seçen'in sözleri çınlıyor kulağımda. Bir yanım da onun söylediklerine inanıyor ister istemez. 

İstanbul Cumhuriyet Başsavcısı Fikret Seçen, KCK'ya yönelik soruşturma sırasında, bazı devlet görevlilerinin kendilerine yürütme organı tarafından verilen görevin dışına çıktığını söylüyor. Ve ellerinde örgütün eylemlerini gerçekleştirmesine yardım ettikleri şüphesini doğuracak deliller olduğunu belirtiyor. 

Gerçi ifadeye çağırılanlar direkt olarak örgütle barış görüşmesi yürütenler ise bu sefer de yine acaba diyorum, kimler memleketin barışa gitmesini sabote ediyor bir kez daha? Ne adına? Yine her şey devletin içindeki bir iktidar kavgasına mı feda ediliyor? 

KCK operasyonları örgütü tamamen bitirmeye yönelik denilirken ya suçlu olmayan ama sempatizan olanlara dek uzandığı doğruysa? Zarakolu, Ersanlı gibi isimlerin yanı sıra öldükten sonra KCK için aranan Evrim Alataş gibi daha nice kişiler yalnızca benzer ideolojilerde oldukları için sadece yorum suçlusu iseler ne olacak? 

Savcı Seçen, ifadeye çağırılma işleminin sadece istihbarat görevlilerinin bu eylemlerine yönelik (örgütün eylemlerini gerçekleştirmesine yönelik çalışanlar) olduğuna dikkat çekiyor. Ama mesela Ergenekon davalarında özellikle irtica korkusuyla kullandırılan Kemalist kadınlar örneğinden biliyoruz ki, bazı elemanlar kendileriyle birlikte ne suç işlediklerini asla bilmeyen, kime çalıştıklarından asla haberdar olmayan kişileri de örgüte dâhil gösteriyorlar. Bu şimdi kanun suçu mu, yorum suçu mu sayılmalı? 

Kendileriyle birlikte onları da yakmaya çalışıyorlar. Böylelikle bu masumların yargılanmalarından yola çıkarak bu çok önemli davaları sulandırmak her zaman mümkün olabilsin diye. Ya KCK-MİT ilişkileri için de benzer senaryolar bu savcıların titizliğine rağmen uygulanmaya konmuşsa... Bunu düşünmemek mümkün mü bu ülkede? 

Ah diyorum ah, mesele sadece devleti kimin ele geçireceği meselesi değil, korkarım çok daha karmaşık. Ve bize sadece kuşkular, şüpheler ve hayalî sorgular vaat ediyor. Ben yine de hakikatin hareket haline inanıyorum. Ve suçlu ile masumu ayırt edebileceğimiz günlerin gelmekte olduğunu düşünüyorum. Şu en karanlık anlarda bile. 

 
'Sessizliğin sesi' 
İstanbul'da 70'lerde okuduğum lise, azınlıkların -daha ziyade Ermenilerin- yoğun olarak yaşadığı bir semtteydi. Sınıfımızın yarısı veya belki daha fazlası Ermeni ve Yahudi kökenlilerden oluştuğu için Paskalya çöreği de çıkardı okulumuzun kantininde, kandil simidi de. Fakat Ermenilerin ne yeni yılını, ne başka bir bayramını bilmediğimizi yıllar sonra fark ettim.


Yarışmalara, kutlamalara, yıl sonu partilerine, ikindi çaylarına nadiren katılırlar, az konuşurlar, kendilerinden pek bahsetmezlerdi. Yüzlerinde tedirgin, mahcup, sanki kendi olmaktan çekinen bir ifade vardı. O vakitler anlam veremezdim. Yıllar sonra, ailelerinin Osmanlı devletini yöneten İttihatçılar tarafından verilen bir emirle katil veya kanlı örgüt üyesi olma potansiyeli taşıdığı için ortadan kaldırıldığını, kiminin zorla göç ettirildiğini, kimininse kılıçtan geçirlidiğini öğrenecektim. 

Eline hiç silah almamış Ermeni vatandaşlar dahi kağnılara bindirilerek evlerinden ve köklerinden koparılıp tehcire yollanmıştı. Kadınların tehcir sırasında, kimi zaman haydutların saldırılarından, kimi zaman yürümekten veya soğuktan bitap düştüklerinde kucaklarında taşıdıkları 8-10 yaşllarındaki çocuklarını yol kenarına bırakmak zorunda kaldığını da duymama vardı daha. 

Bizim duyduğumuz hep Türkleri kesen Ermenilerin hikâyesiydi. Anadolu'da Ermeni mezalimi anlatılırdı. İsyan eden ve Türkleri arkadan vuran, katleden Ermeni komitacılarını işittik, onları okuduk. Zalim olanları. 

Tehcirle aynı günlerde Çanakkale'de yurdu savunan Osmanlı ordusunda şehit düşen Ermeni askerlerin varlığı ders kitaplarında yazmıyordu. Örneğin Balkan savaşlarını desteklemek amacıyla kurulan Müdafaa-i Milliye Cemiyeti'nin Pangaltı şube müdürü olan Ermeni vatandaşın gönüllü olarak Osmanlı ordusuna üç bin altın topladığını, ancak tehcirde göz altına alarak sürüldüğünü de hiç işitmedim. 

İstanbul'daki birçok Ermeni sanatçı ve aydının haksız yere hayatını kaybettiklerini duymamıştım. Osmanlı ordusunda görev yapan Ermeni askerlerin ailelerinin bile sürgüne tabi tutulduğunu da kimse anlatmadı. Orduda görev yaparken silahsızlandırılan ve sistematik olarak imha edilen Ermeni askerlerden de haberim olmadı. 

Kendi topraklarında kalmayı başaran Ermenilerin torunları işte böyle bir hafızayı yaşatmakla yükümlüydüler. Ama sessizce. İçlerinden. Onlarla aynı sıraları paylaşmış, acılarını paylaşmamıştık. Aileler ise sonraki kuşaklara daha fazlasını aktarmayı becerememiş, maruz kaldıkları utanç, onları dilsiz bırakmıştı. (Bu yazımın tamamı Hakikat Adalet Hafıza sitesinde mevcut.) 

Doğduğundan beri Ermeni olarak yaşayanların, kimliğini gizleyen ve Müslümanlaşmış Ermeni olarak doğup sonradan Ermeni kimliğine geri dönenlerin veya hayatına Müslüman olarak devam edenlerin hikayesi, bugün bu topraklarda konuşulmaya başlandı. İşte Hrant Dink Vakfı'nın 'Türkiyeli Ermeniler Konuşuyor' (Sessizliğin Sesi) kitabı da, memleketin bugününde giderek sayısı artacağı anlaşılan sözlü tarih çalışmalarından ilki. (Fethiye Çetin'in 'Torunlar' adlı kitabı da farklı bir türde, benzer bir çalışmaydı.) Ferda Balancar'ın proje kapsamında yapılan görüşmelerden derlediği kitapta, İstanbul ve Anadolu'nun değişik kentlerinde yaşayan ve yaşları 19 ile 70 arasında değişen, 15 'Ermeni'nin hikâyesi var. İşte iki örnekten bir kesit: 

"Annemin annesi Erzincanlı(...) Biri kız, biri oğlan iki çocuğu oluyor. Kocası ödürüldükten sonra tehcire çıkıyor. Kafile olarak şehrin dışına çıkınca, bir vadiden geçerken üstlerine kurşun yağıyor. Önce oğlunun kafası taşa vurmuş, ölmüş. Kızın kafasına da bir mermi isabet ediyor, ölüyor. Çocuklarının kanı üstüne bulaşıyor. Büyükannem bir fundalığın arasına gizleniyor, onu görmüyorlar. Erzincan civarında bir köye sığınıyor. Bir yaşlı Türk kadın büyükannemi saklıyor. Bu çok tehlikeli, çünkü köylere emir gitmiş. Evinde Ermeni saklayan, evinin kapısında asılacak diye." 

"Büyükbabamın babasının adı Yeğişe. Muş'ta bir kilisede papaz, aynı zamanda müzik hocası. Yeğişe'yi hem papaz hem de çok bilinen sayılan bir insan olduğu için bir sandalyeye oturtup dua etmesine izin veriyorlar. Sonra öldürüyorlar. Öldüren kişi, karısını görüp çok beğeniyor. Alıyor ve iki çocuğuyla birlikte köye getiriyor. Adamın annesi çocukları istemiyor. Velhasıl erkek çocuk kalıyor, ki bu benim dedem. Kız çocuk sokağa atılıyor, kayboluyor." 

Onların (ve hepimizin) başına gelen felaketin adının ne olup ne olmadığına kilitlenen tüm siyasetçilere inat: Dilsiz kalmakla unutulmayan ne varsa, şahitlik ediyor artık hakikate. Kalpten kalbe geçmeye niyet eden herkes için... 

 
'Laiklik' ve 'ılımlı İslam' algıları hızla değişirken 
- Bugün ABD'de hızla kitleselleşen ve Arap Baharı'ndaki direnişten esinlenerek benzer bir direnişi diriltmeye çalışan Wall Street karşıtı protestocular, Wall Street'i "Amerika'nın Tahrir Meydanı'' yapmak istiyorlar.


Ve bunu belirtirken şöyle diyorlar: "Bu, patronların para hırsına karşı bir gösteri, Wall Street'e geldik, çünkü burası patronların çürümüşlüğünün sıfır noktası. Buraya artık canımıza tak ettiğini söylemeye geldik, artık buna tahammül etmeyeceğiz!" 

ABD kendi muhaliflerine baksın, etrafa ihraç edeceği rejim modellerinden vazgeçsin diyenler elbette çoğunluktadır. Fakat ABD, kendi meselelerini anlamlandırmak için gereken asıl ipuçlarını dışarıda aramak zorunda. Örneğin Türkiye'deki değişimleri, Çin'deki veya Arap Baharı'ndaki değişimleri anlamadan kendi kapitalizminde hızla açılmakta olan yaralara pansuman yapamaz. Tıpkı Türkiye'nin Kürt meselesini hakkaniyetle çözebilmesinin ipucunu: Balkanlar'da, Kafkaslar'da veya Arap Baharı'nda bir 'küresel aktör' olarak kabul görmesinde bulması gerektiği gibi! 

ABD'nin etkili medya organlarından New York Times gazetesindeki bir makalede, Tunus'ta 21 yıllık sürgünden dönen ve ülkedeki siyasi İslam akımının lideri Gannuşi'nin sözlerine yer verilmiş. "Eğer İslamcı yelpazesi Bin Ladin'den Erdoğan'a kadar uzuyorsa, neden bizden uzakta olan Talibanlar veya Suudların modeliyle kendimizi aynı kefeye koyuyoruz? Özellikle de Türkiye'deki, Malezya'daki veya Endonezya'daki gibi İslam ile modernleşmeyi birleştiren bize daha yakın modeller varken." 

Makalede Mısır'daki Müslüman Kardeşler'in 'muhafazakâr kanadından' Gozlani'nin Türk modelini özellikle zinayı suç olarak kabul etmemek gibi unsurlarda şeriata uygun tavır almadığı için eleştirdiği de belirtiliyor. İmdi bu ülkede, (her ne kadar Erdoğan zina yasasına uzun süre tepki vermiş olsa da) şeriata uygun hiçbir kuralın yasalara yansımamış olduğu bir vakıa. Bu yüzden de Batılıların veya Tunuslu lider Gannuşi'nin Erdoğan modelini Taliban'dan ayırmak için kullandığı 'ılımlı İslam' tanımına oturmadığımız apaçık. 

Türkiye'de laik Kemalist kesimler ile AKP'nin modeline en baştan beri karşı olan bazı İslami kesimler, Bush döneminde üretilen bu 'ılımlı İslam' yakıştırmasına ısrarla karşı çıkarken elbette haklıydılar. Gelgelelim Arap Baharı'ndan beri kavramların bu net tanımıyla olguları açıklamak giderek zorlaşıyor. 

Erdoğan, Müslüman biri olarak, laik bir ülkenin üç dönemdir Başbakan'ı olabiliyorsa ve Mısır'da dahi laikliği önerebiliyorsa, 'ılımlı İslam' tanımı gibi 'laiklik' tanımının algısının da Irak işgali günlerinden beri değişmekte olduğunu görmemiz gerekiyor. Bu tanımı bizzat Türkiye'nin el uzattığı Tunus'taki liderden duyabiliyoruz. Ve Taliban modeline yakın olmak yerine 'ılımlı İslam' tanımını benimsemeye daha hazır hale gelebiliyoruz zihinaltımızda. 

Zaten Başbakan'ın bugünündeki laiklik tanımı, Mısır'daki sözlerinin devamından da çıkarabildiğimiz kadarıyla Müslüman nüfusun yönetimde olduğu ülkelerde halkın demokrasi istemesiyle bağlantılı. Çünkü demokrasilerde 'eşit vatandaş' olarak yaşaması gereken Hıristiyan ve diğer inanç gruplarıyla farklı mezhepleri düşünecek olursanız, diktatörlükle yönetilen Müslüman ülkelerde 'hakkaniyetli' bir yönetim bulmanız kolay olmaz. 

New York Times'taki makalede, AKP'nin Mısır'daki en yakın karşılığı olduğunu iddia eden Merkez Partisi Başkanı Abul-Ela Madi'den de bahsediliyor ve tıpkı Erdoğan gibi, laik devlet düzenini kabul eden bu yeni siyasetçilerin 'post İslamcı' akımları oluşturduğu söyleniyor. Bu akımların bölgede bir "dönüm noktası" oluşturabileceğinin altı çiziliyor. 

İlk bakışta 'Batı'dan' gelen ve yine son derece 'oryantalist' bir kaba genellemeci bakış olabilir bu 'post İslamcı' tanım. O yüzden Tunus'un benzemeye çalıştığı 'ılımlı İslamcılığımız' ile Mısır'ın ayrışmak istediği 'laikliğimiz' arasındaki anlam katmanlarını iyi tahlil etmek gerek. 

Mesela ben, 'Türkiye modeli'nin Arap ülkelerine son derece esin verebileceğini ama kesinlikle model olamayacak kadar 'biricik' bir tecrübesi olduğuna inanıyorum. Önerim şu: 'Türkiye modeli'nin, Tunus'tan ve Malezya'dan da çok farklı olarak giderek gerek AB ülkelerinde, gerek Ortadoğu'da tartışmaların tam odağında yer aldığı bugünlerde, tabloya sabit bir tanım yapmadan ve mümkünse bizim için yapılan tüm tanımlardan da soyunarak bakmamız gerekiyor. 

Türkiye'nin giderek aktörleştiği küresel dünyada, muktedir olmanın hevesine kapılmadan, geçmişten geleceğe köprüler kurarak, 'muhteşem karmaşalarımızın ruhu'na uygun tanımlar arasında komşularımızla birlikte bir süre daha gezinmemiz gerek. Sabit bir tanıma bel bağlamadan. Çünkü başkalarına yakıştırdığımız her tanım bizi kendi dünyamıza hapsediyor. 

 
Depremle sarsılıp kendimize dönmek 
Şimdi Van depremini konuşuyoruz. Yardımlar akıtıyoruz oluk oluk, gidecek yardımları örgütlemeye çalışıyoruz. Üzülüyoruz bir yandan, soğuktakiyle, enkaz altındakiyle, ezilip ölmüşüyle, sağ kalmışıyla yekdil oluyoruz.



İlk saatlerde ansızın bir kavga yansıyor ekranlara: Uzun uzun ideolojik cümlelerle bir felaketzede hükümeti suçluyor. Devlet nerede diye yakınıyor. Kamera iki üç metre ilerliyor ve muhabir devleti buluyor. Askerler, vinç, kurtarıcılar... Orada. Derken gelen dış yardımların geri çevrildiği haberi geliyor. Hadi herkes birbirine düşüyor bir anda. İsrail'in yardım talebinin geri çevrilip çevrilmediği bilinmezken dahi, en sert cümleler sanal ortamlarda paylaşılıyor: "Hükümet İsrail'den insani yardım almayıp insansız uçak almaya devam etsin!" 

Sonra bir bakıyorsunuz bizi aynı ateşte eritecek, küle döndürecek bir cümle daha uçuşuyor sanal âlemlerde, sohbetlerde, ekran gerilerinde. Tekrarlana tekrarlana bir çığ gibi düşerek zihin altımıza: "Saldırdıkları, taş attıkları, kurşun sıktıkları polis ve askerden yardım beklemesinler." Ve hızla büyüyor, yayılıyor. Şimdi o suçladığınız saldırganları teşhis ettiniz de, bu biçare afetzedelerin cezasını vermeye kalkıyorsunuz demek istiyorum. Derken daha şiddetlisi geliyor: "Bu deprem Allah'ın gazabı!" Bu sefer yıkılıyorum işte. Hangi neden sonuç ilişkilerinin hükmünü verebiliriz ki biz kullar? 'Tanrıcılık' oynadığınızın farkında mısınız? Ceza makamı siz misiniz? 

Bitmiyor. Van belediyesi ile devletin yardımları dağıtma konusunda koordineli çalışmadığı ortaya çıktığında, valilik ile ortak çalışma yürütmek isteyen belediye başkanı, bu tekliflerinin kabul görmediğini söylüyor. 

Yetmiyor. Farklı görüştekilerin yardım yollarken dahi işbirliği yapamadıkları da ortaya çıkıyor bu arada. Kimi İHH'ya kızıyor, kimi Sarmaşık derneğine. İdeolojik ayrım, insani tüm melekelerimizi imha ediyor. Sonunda Sarmaşık Derneği, İçişleri Bakanlığından aldığı örnek kuruluş sertifikasını paylaşıyor kamuoyuyla. 

Depremzedelere ulaşacak yardımın ne çok kimliği, kaç ideolojisi, kaç görüşü, inancı var... Bilinmiyor. Ama sözgelimi Diyarbakır'da açlık sınırındaki 5 bin aile bu derneğin gıda bankası sayesinde varlığını sürdürüyor. Derneğin kurucuları arasında CHP'li ve AKP'li eski milletvekilleri, farklı kesimlerden STK'lılar olduğu da ortaya çıkınca, fitne başka ateşleri yakmak üzere yoluna devam ediyor. 

Daha sırada başta kamu binaları olmak üzere yıkılan ve ağır hasar gören bütün yapıların müteahhitlerinin canlı yayınlarda kendilerini savunuşunu izlemeye hazırlanıyoruz. Kaç şiddetinde sallıyor bizi fitne, kaç kez gidip geliyor... Asıl zelzele, asıl şiddet bu fitnede işte. İnsanların içine nefret hissi, intikam ve öfkeyi koyan, en iyi niyetleri bile art niyet olarak gösteren ve bizi birbirimize düşüren fitne, sıcak savaş kadar yakıcı. Hatta daha çok. Çünkü hiç bitmiyor. En çok, barış sandığımız savaşları kışkırtmada etkili. Ellerimizi, dilimizi, gözümüzü, kulağımızı rehin alıyor. Karşılığında tek verdiği ateş. Keşke diyorum, keşke yakıtı insan ve taş olan ateş bizde yakacak bir şey bulamasaydı. Keşke İbrahim Aleyhisselama serinlik ve esenlik veren o ateşi arzulasak. Aşkın ve kemalin ateşi intikam ve öfkenin ateşiyle hemcins değil. Keşke anlasak... 

Yardımı kim yapacak, kimler kime yardım yapacak, kimler kime yardım yapamayacak.Böyle tartışmaların eşiğinde bizi buluşturan hakikatlerin dilini sökmeye başlayabiliriz yeniden. Nifak tohumları, operasyonlar, terör, savaş... Bütün bu zulümler depremle filiz veren bir umudu çoğaltmaya da dönüşebilir aniden. Bazılarına göre bölgede AKP ile BDP arasındaki mücadelenin su yüzüne çıkmasını görüyormuşuz deprem yaralarını sarmaya çalışırken. Ama bazılarına göre, ateşi dindirecek su, rüzgâr da olabilir bu dayanışma. İkilikleri, ikircikleri, parçalanmış dünyaları bütünlemenin vesilesi olabilir! 

İkinci günün akşam saatlerine doğru bölgeden, Twitter aracılığıyla gelen bir 'tivit', on yıllarca bizi çatıştırmış resmi söylemin (iç düşman, dış düşman, herkes düşman vesaire)sivil hali gibiydi: "Erciş ikiye bölünmüş durumda" diye yazıyordu! Fitne yine mi kazanacak diye düşündüm: "Sivillerin durduğu bölge enkazın yoğun olduğu yer. Ve devletin durduğu stadın orası." 

Ne olur 'kardeş kokusu'nu duyacağımız bu anlarda, bizi çatıştıran bu dile teslim olmayalım. Vicdanımızı çürüten, harlı ateşinde kelimelerimizi öğüten 'nifak sistemi' her seferinde kazançlı çıkmasın. Bizi en çok yaklaştırması gereken deprem gibi bir afetin bizi hınzırca bölmesine ayrıştırmasına göz yummamanın bir yolu olmalı. İyi niyetimizden, umutlarımızdan merhametimizden, vericiliğimizden art arda yükselen alev toplarını söndürmenin bir yöntemi... Keşke hatırlasak. 

Fitnede ittifak etmek çok kolay. Nihayetinde kendimize düşman olarak seçtiğimiz her şeyi imha etmeyi deneyebilir ve hatta başarabiliriz. Ama kinin, öfkenin, kışkırtıcılığın, intikamın mahalli nefsimizi ne kadar imha etmeye çalışırsak çalışalım onu ortadan kaldıramıyoruz. (Onun mutmain olması yetiyor.) Belki cevap, biraz da buralarda bir yerdedir... Kendi içimizde. 

 
'Burada çok cevherler var!' 
Dersim'i bombalama emrini alan Sabiha Gökçen, 1956'da Milliyet gazetesinde Halit Kıvanç'a verdiği röportajda şöyle diyor: "Ata'nın verdiği tabancayı şöyle bir yokladım. Hiç lüzumu olmayacağı hissi vardı içimde(...) Ayrıca 'canlı ne görürseniz ateş edin' emri almıştık. Asilerin gıdası olan keçileri dahi ateşe tutuyorduk."


Bu satırları Dersim'e gelmeden önceki günlerde Radikal'de okudum. Aynı gazetede şu haberi de okudum: Bugün Atatürk'ün partisi CHP'de kimi milletvekilleri Kılıçdaroğlu'na "biz Alevi partisi miyiz" diye tepki duyuyorlarmış. "Partide mali işler sorumlusu Alevi, teşkilat başkanı Alevi, Genel Başkan Alevi" diyen milletvekilleri de varmış. Çoğu Dersimlinin 38 katliamında Atatürk'ün sorumluluğu olmadığını düşünmesi gibi, galiba CHP'de de Alevilerin desteğinin kıymetini hiç bilmeyenler vardı! 

Nasıl bu ülkede 'Sünnilik' vaktini doldurmuş, irtica üreten bir 'şey' olarak görüldüyse, Alevilik de hep gizli saklı yaşanmak zorunda kalan, kendini hiç güvenle var edemeyen bir 'şey' olarak kodlandı. Hem Alevilik hem Sünnilik bahanesiyle ne 28 Şubatlar geçti üzerimizden, ne Çorumlar, Maraşlar... Alevilerin on yıllardır yaşadığı zulmü düşünün. (Bizzat devletin içindeki 'operatörler' eliyle tezgâhlanmış dahi olsa, birileri de galeyana geldi her defasında.) Dersimlilerin sığındığı Atatürk sembolü de olmasa, on yıllarca her kesimi çatıştıran ve birbirine kıydıran devlete güvenmelerinin ne kadar zor olduğunu anlarız. Devlete güvenmek için tek sebebi olmayan bu halkın, resmî ideolojiye değil de, aslında Atatürk'e -acaba sadece bir sembol olarak mı- bağlandığını sorgulamaktaydım, Tunceli'de Atatürk Mahallesi'nde dolaşırken. 

38 katliamından 90'lara aynı kelimelerin içinde çürüdü Dersim'de mazlumlar. Evet, bir önceki yazımda da belirttiğim gibi, 4 ay öncesi de 'acı geçmiş'tir burada, 20 yıl öncesi de, 70 yıl öncesi de. Hakkıyla unutulması için acının paylaşılması, suçun teşhis edilmesi ve tam anlamıyla bir telafi ağı kurulması gerekiyor. Şimdi herkesin konuşma, buluşma, tanışma zamanı. Ama topraktaki kan henüz pıhtılaşmadı. Onu hakkıyla örtmek için, hakkıyla teşhis etmek gerekecek önce. 

Dersimli sanatçı Metin Kahraman da yine aynı gazeteye verdiği dokunaklı ve ayrıntılı söyleşide şöyle demişti birkaç gün evvel: "Ağıtların hiçbirini söylemek istemem. Düğün türküleri söylemek istiyoruz(...) Yeter ya! Bu kadar isim, bu kadar yakıştırma. Ben bile yirmi yaşlıyla görüştükten sonra travmatik durumlar yaşadım. Acıların peşine mi düşeceğiz hep? Burada çok cevherler var oysa." 

İşte Tunceli'de karşılaştığım kuyumcudan fotoğrafçıya, esnaftan tezgâhtara, öğrenciden veliye sokaktaki insanların yüzünde bu cevherin yansımasını bulmayı denedim. Gazeteciler ve Yazarlar Vakfı'nın düzenlediği organizasyonda beni en çok etkileyen anlardan biri, okulda velilerle buluşmamızda, bizzat velilerin gözlerinin dolu dolu olmasıydı. 

"Bugüne dek Alevi inancımızdan dolayı bizi asimilasyona uğratan kimseyi görmedik" derken, öğretmenlerle ve yöneticilerle birlikte okulun sözgelimi banklarını bile birlikte temizleyen bu veliler evlatlarının eğitimiyle çok yakından ilgili. Zaten gelir düzeyi düşük olmasına rağmen okur yazarlığın çok yüksek olduğu bir il burası. Okul yöneticilerinden biri, kolejin kısa zamanda Türkiye'de çok başarılı bir seviye yakalamasının, ödüller almasının da işte velilerin bu ilgi ve çabasıyla da çok yakından ilgili olduğunu belirtiyor. 

Tunceli Valisi Mustafa Taşkesen ise göreve geldiğinde kurduğu Dersimspor ile -ve daha sonraki icraatlarıyla- devletin son dönem atadığı valiler kategorisine dahil olacağının sinyalini vermişti. 90'ların sonuna dek devlet tarafındanTunceli gibi yerlere genellikle göreve ilk başlayan valiler atanırken şimdilerde bu durum değişmekteymiş. Bölgedeki illere artık çoğunlukla Taşkesen gibi daha kıdemli valiler atanıyor. 

Dersimspor'un önemi şurada ki, bu ad ilk kez devlet nezdinde kullanıldığı ve kıyamet kopmadığı için, hemen ardından birçok sivil toplum kuruluşu da kendi isminde Dersim'e yer vermeye başlamış. Halkın devletten bu kadar çektikten sonra pat diye devlete güven duymasının kolay olmadığını, bunu anlamak gerektiğini; ama yüz yüze buluşmalar arttıkça niyetin sahiciliğinin ortaya çıkmakta olduğunu belirtiyor Vali Taşkesen. 

Dersim'de, yılın en kısa gündüzü sona ererken, Munzur Koleji öğrencilerinden şarkılar, türküler dinledik. Yanımda oturan tarih öğretmenine takıldı gözüm. Ayşe öğretmen, sahneye her çıkan öğrencisini bana gururla anlatıyor, onlarla bakışıyordu. Gözleri dolu doluydu. Dersimli çocuklara sözgelimi yakın tarihi müfredata uygun biçimde anlatmak ve onların güvenini böylesine kazanmak!.. Evet, "canlı ne görürseniz ateş edin" emrinden bugüne artık bir şeyler hakkıyla değişiyor sahiden.

 
Yeni baharların tohumu 
-Yüzümüzde mevsim değişikliği. Solgun, mat ışıklar... Ilıklık ile serinliğin kıvamlı buluşması... Başımın üzerinde sık sık yer değiştiren katman katman bulutlar. Yaz boyu ağaç gölgesinde uyuklayan mahmur kelimeler yeniden kıyama durmaya başlıyor...


Evet ben de çoğumuz gibi çok severim sonbaharı. Yaprakların usul usul uçuşmasını havada. Önce salına salına, derken giderek daha hızla düşüşlerini izlemeyi. Güneşin giderek eğilmesini, dalların arasında gizlenmesini... Hep coşkuyla karşılarım. 

Hüzün ve vedayı değil, buluşmaları vaat eder bana sonbahar. Sonra'nın evvel'den daha hayırlı olduğuna dair bir ipucu taşıdığına inanırım. Sonbaharın kekre kokuları, ürperten esintileri, belli belirsiz şefkati, tozu, zerresi... İnsana henüz kendinde görmediği yüzlerinin gölgesini düşürür biraz. Evet, sonrası vardır daha. 

Sonbahar: Her şeyin sonrası... Korkularımızı sarmaşık gibi saran umut. 

Caminin avlusunda öğle namazını beklemek için toplaşan ihtiyarların sayısında bir artış var yine. Kırk yıldır aynı ağacın altından dünyayı seyreden biri olarak, evet, avluda bekleyen ihtiyarları daha çok görmeye başlarım sonbaharda. Belki bana öyle geliyordur. Onları ancak sonbaharda görmeye başlıyorumdur. 

Bir hafiflik gelir bana, onlara bakarken. Teselli olurum. Henüz bilmediğim bir teslimiyet içinde olduklarını görürüm sonbaharı seyreden bu ihtiyarların. Ağaçların yere doğru sarkan dalları gibi, onlar da toprağı beklemektedirler. 

Dünyadan gitmenin bir veda değil, bir kavuşma olduğunu sezerim. 

O vakit, geçen öğlen avludaki bankta oturup etrafa bakarken yaptığım gibi, bir daha düşünürüm mevsimlerin geçişini. Yüzümüzde derin çizgiler, ellerimizde buruşmuş damarlar bırakıp geçişini mevsimlerin... Bir daha. 

Eğer geleceğim, bu ihtiyarların geleceği gibi azalmışsa, daralıp incelmişse iyice... Ve hatta artık gelecek yoksa... Sonra'ya kalan ne? Sonra'sında ne vardır, bu avluda eceline bakanlar için? Benim için? Acımasızca masumları katledenler için? 

Şimdi, bu sonbahar, yine bulutlar yer değiştirirken dağın teselli edemediği genç kızlarla genç oğlanlar var. Şiddetin kıskacında kendilerine göksel bir sığınak arayan. Başkalarının canını imha ettikçe kendindeki en kıymetli nitelikleri bozan, harap eden... 

Yaşatamadıkça onları, yaşatamadıkça anıları... Toprakta çürüyor hayaller. Tasarılara kapalı bir gelecek oluyor hepimizinki. Gömülüyor. 

Birlikte gömülmekte olduğumuz bu çamurun nurunu görmek için başka türlü bakmalar gerekiyor bize. Avluda tabut beklentisiyle saat sayan ihtiyarların taşıdığı bir bilge bakış gerekiyor belki. 

Tabuttan, cenazeden, mezardan sonra... Ahiretin daha derin katmanlarında, can ruha geri döndüğünde... Neyi biliyorsak, onu bulacağız. Ne kadar biliyorsak, o kadarını... Belki biraz bu yüzden, sonbaharın sonra'ya dair taşıdığı o umuda bağlanıyorum yine ben. 

Ağacına veda eden yaprağın toprağa kavuşması gibi, dünyaya veda eden insanın O'na (cc) kavuşacağını, O'nun cemalini göreceğine dair umuda. 

Yeni baharların tohumu! 

Ebediyetin ilk tohumlarını dünya tarlasına dikmenin getirdiği bir sadakat duygusu buluyorum ihtiyarların yüzünde. Tevazu buluyorum. Bildiklerini kendilerine saklamamış ve sevdiklerini Allah için sevmişler. Onların harabeye dönmüş yüzünde kımıldanan nur, taşa, çınar ağacına, parmaklığa, kedilere, geçip gitmekte olan herkese yansıyor. Çamurun nuru... 

Cami, avlu, ecele bakan ihtiyarlar, sonbahara teslim olmuş ağaç, düşen yaprak, bankta oturan ben, başımın üzerindeki bulutlar... Aynı bakışın içine dahil oluyoruz. Ezel ile ebed arasındaki engeller kalktıkça, zamana ait düz çizgiler, kronoloji hesapları, takvim ölçüleri siliniyor. 

Avludan ahirete... Birbirine bağlanıyor dökülen yapraklarla bekleyen ihtiyarlar. 

'Sonsuzlaşma günü'nde, varlığa gelmiş hiçbir şeyin birbirine neden benzemediğini anlayacağız belki. Ruh ile canın buluşması gibi, bir başka boyutta, her şeyin yerli yerine oturmasıyla gelen bağlılığı fark edeceğiz. Dönmenin, rücu etmenin gerçeğini. Bir tavaf hakikati daha işte (önceki yazılarıma gönderme olarak): Her şey ile her şey arasındaki bağ. İki ucu olmayan... 

Sadakat, tevazu, bağlılık... Evet evet! 

Biricik oluşu anlamlandıran, ona anlamını iade eden, varlıkların yaratılış hikmetindeki sırları bize açan bağ... Kabe'yi tavaf ederken yeryüzündeki tüm kimlikleri, çizilmiş tüm sınırları silen, kaldıran, zamanın bütün kabuklarını soyan, ihtiyarlarla sonbahar yaprağını birbirine bağlayan... 

Adıyaman'ın bir kasabasında iki ihtiyarla karşılaşmıştık. Çok sıcaktı. Taşa oturmuş, semaverden çay dolduruyorlardı. Onlarla sohbet ederken, sonradan romanım 'Ateş ve Bahçe'de de bahsedeceğim bu görünmez bağı çok güçlü bir şekilde görmüştüm: Bizi 'sevgili' kılan bağdı bu. 

Bu sonbahar, evet kelimelerimiz kan çanağına döndü. Çiğnenmiş, doğranmış hecelerle katlediyoruz birbirimizi. Ve irinli, balgamlı, kanlı bir gelecek tasarlıyor içimizden birileri. Bize bazen kalın bir halat gibi, bazen incecik bir iplik gibi görünen, çoğunlukla da görünmez olan bu bağı eylülün son günlerinde hatırlatmak istedim. Yeni baharların tohumu niyetine! 
 
En açık delil; insan yüzü! 
Kelimelerin ardındaki niyeti anlamak için iki satır arasındaki beyaz boşluğa bakakalırım.


İki kelime arasında uzayan o sonsuzluğa da dalarım uzun uzun. Haklı olanın üslubuyla, hak iddia edenin üslubu çok farklıdır. Her seferinde haklı çıkmak için bin takla atanlar, genellikle kendi ideolojilerini doğrulamak için olayların gerçekliğini saptırırlar. Onların niyeti gerçeğe yaklaşmak değil, kendi yaklaşımlarının gerçek olduğunu iddia etmektir her ne olursa olsun. Sürekli hak iddia etmek, hakkı kendine izafe etmek olur. Böylece 'hakk yok' demiş olursunuz. 

Pozisyon alma telaşıyla kaleme sarılanlarla, her olayın hakikatini anlamak için bakıp anlamlandırmaya çalışanlar arasında edep ve adap farkı oluşuyor. Meseleleri kendi benliği üzerinden izah etmeye kalkan yazar da vardır. Meseleleri başkalarının alacağı pozisyon üzerinden anlamlandırmaya kalkışan da. Her iki durumda da egolarının dünya ile insan gerçeği arasındaki en büyük engel olduğunu göremeden. 

Ve işte bütün sermayesini başkalarına iftira atarak, polemik için kışkırtarak veya daha örgütlü bir hedef gösterme operasyonunun yeni bir safhasını gerçekleştirmek için yazanlar da vardır. Ki zaman zaman benim de paçalarıma takılıyorlar bu yolculukta. Eğer kelimelerle soluk alıp veren bir insansanız yıllar geçtikçe, harflerin mahremine yaklaşabiliyorsunuz, size perdelerini kaldırıyorlar bazen. Ve yazanın niyetinin sahici olup olmadığına dair çok içerilerden bir sezgi geliştiriyorsunuz. 

Bu memlekette harabeye dönmüş kelimelerimizle sağlam duvarlar örmeye çalışıyoruz. Kayda geçirmek, okuru şahit tutmak gibi bir niyetle yazmaya devam ediyorum yıllardan beri. Beni en çok utandıran; insanın hakikatiyle ve iradesiyle hiç ilgilenmeyip bütün sözlerini kendi uydurdukları kaba genellemelerle dolu vehimlere ikna olacak okur toplamakla ömür tüketen bu yazarlar. 

Kelimelerinden sıçrayan çamur yüzlerini de kirletiyor, yazdıklarını okuyamadığım gibi, onların çehresinden de kendini esirgiyor insiyaki olarak gözlerim. Çünkü göz ancak hakikat olana, içinde hak olana baktıkça berrak bir görüş kazanıyor. Baktığı ile bütünleşebiliyor. Kelimeler de böyle. Söz ancak ruhu yükselttiği vakit, emanetin değerini idrak etmiş oluyor insan. Dilimiz de bize şahitlik edecek. 

Onlar ise paçavraya dönmüş sefil kelimeleriyle sentetik kıvrılmalar, sahte bükülmeler, yapay atışlar düzenleyip en çok da kendi yalanlarını okuyorlar! Giderek tatminsizleşmekle kalmıyor, hududu ihlal ettikçe had bilmez hale düştüklerini de fark edemiyorlar. Sanırım bu da onların bu dünyada kendilerine verdikleri ceza. Böylesine bir şuursuzluk bulutuyla gerçekleri imha ettiklerini sanıyorlar. Gerçek yok edilemiyor. Daima kalıyor ama orada. 

Ve bu kelime tacirleri örgütlü hedef gösterme kampanyalarıyla, nefret operasyonlarıyla her sahici buluşmayı, her insanî karşılaşmayı katletmeye çalışıyorlar. Kelimelerini kan çanağına atıyorlar hararetle. Gerçeği orada boğduklarını sanıyorlar. Oysa o pıhtılaşmıyor bile. Havanda çiğnenmiş kelimeleri onların olsun. Kızgın yağda közlenmiş kelimeleri onların olsun. Hakikat usulca tırmanıyor her seferinde ateşin ağzından. Ateş vız geliyor ona. 

Onlar ise kokuşmuş kelimelerine kat kat allık sürerek art niyetlerinin görülmeyeceğini sanıyorlar. Fakat onlara ihanet eden bizzat kendi yalanları işte! Vah diyorum. Vah ki ne vah. Biraz mesai harcasalar ve iftira atarak alçalmadan önce iftira attıkları kişinin ne yaptığına, ne yazdığına ucundan baksalar, azıcık keşfetmeye, azıcık merak etmeye hürmet etseler mesela. Gerçek çünkü apaçık, duru bir su gibi yansıtır ona sahih niyetle bakanları. Ama hayır! Onlar sadece şahsi yaralamalar peşinde. 

Tavrı, düşünceyi, yaklaşımı eleştirmek gibi bir maharetleri de yok. Bütün uğraşları bir insanı hedef haline getirip ondan bir muamma, bir karışık laf salatası, bir şüphe, bir müphem gölge çıkarıp bir o yana bir bu yana sallandırmak! İnsanın kendine biçtiği değer, başkalarına karşı yaklaşımıyla da ölçülür oysa. Böylesine düşük bir paha biçmişler demek kendilerine. 

Sarf ettikleri sözler onları kendi dünyalarının en sığ sularında boğuyor. Hakkı gözetmeyen kelimeler ah, nasıl da eleveriyorlar kendilerini! Onların ardındaki niyeti görebilmek biraz da simalardan sineyi okuyabilmek gibidir. 

İftira atanların yüzüne bakakalıyorum. Uzun uzun. Eğer sahih niyetinizden sapmadıysanız, Rabb'inizin huzurunda olduğunuz şuuruyla nefes alıp vermeye çalışıyorsanız, hesap gününü vicdanınızda biliyorsanız, evet: Yalan dolan fitne dolu yüzleri az çok ayırt etmeye başlıyorsunuz. Gerçek, insanın yüzündedir en çok. Zamanları mekânları aşan... Bunca kameranın, bunca gizli ortam dinlemesinin, bunca kayıt altına alınan konuşmanın ortasında en açık delil: İnsan yüzü. 

Nöbetçi mahkemelerin salıverdiği zanlıların, yıllardır gözümüzün önünde suçu ve suçluyu öven politikacıların, her dönem kendine pozisyon belirleyerek çıkar sözcülüğü yapan kanaat önderlerinin, suçluları adaletten kaçıran, suçsuzlara iftira atan örgütlü yazarların... Yüzlerine bakalım en çok. 


 
Usta çırak ilişkisi ve adalet 
Mahallemizdeki kuyumcu dükkanına girdim.


Maksadım aile yadigarı doksan dokuzluk tesbihimin kopan tanelerinden otuz üçlük bir tesbih yaptırmaktı. Pek kıymetli bir şey değildi maddi olarak ama el işçiliği vardı. Manevi kıymeti de cabası. 

Tanelerin dizildiği ip değişecek, kırılan bir ana parça yapıştırılacak, ucuna da yeni bir gümüş takılacaktı. Kuyumcu usta ile biraz dertleştik. Her zaman tezgahındadır. Gözleri kan çanağına dönene dek çalışır, en ince işleri alınteriyle yapar. 

Son zamanlarda gelen talepler doğrultusunca, antika parçaları alıp yeni bir 'bakış'la tabiri caizse restore ediyor, modern bir parça ekliyor ve sanki postmodern bir zevk vücuda getiriyordu. Amerika'dan müşterileri olduğunu söyleyince şaşırdım. Tamir gerektiren takılarını yaptıracak usta bulamadıkları için kendisine yani kadim kuyumcularına yolluyorlarmış. 

İnce zanaat gerektiren işleri öğretecek çırak artık pek kalmadığından, basit bir onarım işlemi bile sorun olabiliyormuş çünkü artık. "Usta çırak ilişkisi kalmadı" dedi bana kuyumcu. Ne kadar sıradan bir gündelik hayat cümlesiydi. Ama ne kadar iç yakıyordu. Ve ekledi: "İstediğiniz modeli çizip bilgisayara yüklüyorsunuz, aynısı çıkıyor artık. Evet makinesi pahalı ama sektör giderek genişliyor." 

Eh dedim içimden, artık kimse çırak değil, herkes doğuştan usta. El almak, iş öğrenmek, kalfa olmaya hak kazanmak, iş uygulamak, nasihat dinlemek, sanat öğrenmek, itaat etmek, saygı duymak, el işçiliğinde kendini geliştirmek, ustaya hürmet etmek... Bu tip fiiller anılarda kalıyor giderek. Bir şeyi hakkıyla yapabilmek, onu kuşatabilmek, onunla hemhal olmak, onu paylaşma niyetiyle çoğaltmak gibi bir niyet barındırmıyoruz artık. Hepimiz bir tıkla dünyayı öğreniyor, iki tıkla sanat icra ediyoruz. Dahası, ustalar da paylaşacak kimseyi bulamadıklarından yapayalnız kalıyor, üretkenliklerini kullanamıyorlar istedikleri gibi. 

Hayatın her alanına sirayet etmiş bir durum bu. Yasalar önünde eşit olamadığımız için, eşitlik talep ederken adaleti ihmal ettik bana kalırsa. Adaleti eşitlik addettik. Bu yüzden eşitliğe yüklediğimiz anlam, hukuki boyutlarından taştı ve asli tabiatımızı esir aldı. Hepimiz ustayız artık. Eşitlik böyle bir şey sanıyoruz. Toplumsal hiyerarşinin o doğal 'hürmet sıralaması'nı yitirdik. 

Hakkını aramak, eşitliğin zırhlı kanatlarında kendini çiğnetmemek adına üste çıkmak, kabarmak, meydan okumak bir 'haklı güç' temsili oldu. Haklı olmanın hudutlarını aştık. 

Geçenlerde tramvayda bir kadın yakınıyordu. "Evladım bütün gençler koltuğa oturur oturmaz uykuya mı dalıyor, nedir!" İhtiyarlara yer vermek gibi çok basit, sorulsa mutlaka onaylayacağımız bir eylemi gerçekleştirmek söz konusu olduğunda, o sıcak anda, doğal hiyerarşik algı kendini imha ediveriyor. O koltuk kapanın hakkı oluyor! 

Toplumsal barışı bozan, bizi birbirimize düşüren ve aramızda fitne çıkaran hemen her konuda yazıp çizen, adaletten yana müdahil olmaya çalışan, mağdurların eylemlerine katılan, imzalar veren biz yazarlar için 'hak aramak' doğal bir tutum kuşkusuz. Ama, hak aramanın haklı olmakla ilişkisi giderek koptu. Aramızdaki doğal hiyerarşilerin kopuşuyla eşzamanlı olarak izlemek mümkün bu kopuşu. 

Haklı olanın vicdanı affedici olmaya, alttan almaya, karşısındakinin hatasını örtmeye, idare etmeye, suskunluğa daha eğilimlidir. Oysa biz haksızmışız gibi bağıra çağıra, haklılığımızın altını çize çize, göze soka soka kanıtlamaya çalışıyoruz. Haddi aştıkça, hudutları da çiğniyoruz. 

Çoğu zaman adalet talebiyle bir araya gelen topluluklarda giderek kızışan bir öfke oluşur. Artık oradaki adalet talebi giderek adaletin 'efendiliği'ni yapma hevesine dönüşür. Herkes için adalet isterken acaba sahiden yeterince adaletli davrandığımızdan emin miyiz? Biz mi dağıtacağız adaleti? Kimin tekelinde hak? 

Bir bakarsınız, mağdurun haklarını korumak için çıktığınız yolda, doğal olmayan bir hiyerarşik zirveye yerleştirivermişsiniz kendinizi. Yani haklı olmanın getirdiği üstünlük duygusuyla karşınızdakine tahakküm etmeye başlamışsınız. 

Adalet için mücadele ederken, bunun gayba bakan boyutlarını hatırlayalım derim. Adl esması, herkese eşit dağıtılan bir adalet anlamına gelmez. Varoluş hikmetimiz hangi ismin anlamının açığa çıkmasına vesileyse, o ismin gereklerini hak etmiş demektir. Kainatta birbiriyle aynı ve eşit iki varlık dahi yokken, adalet, her birinin hakkını almasıdır. Her şeyin bu anlamda yerli yerine konmasıdır. 

Dönelim usta çırak ilişkisinin kopmasıyla bozulan doğal hiyerarşiye. Öğretmeninden hesap soran kaba öğrencinin, anne babasına saygısızca davranan çocuğun, ihtiyarlara hürmet etmeyen gencin... Haddini bilmeden, hududunu aşmadan adalet talep etmesi ve hakkını alması çok da 'adilane' değil. 

Asistanlık yapmadan yönetmen olmanın hayallerini kuruyorsak, stajlarımızı torpille kağıt üzerinde yapıyorsak, iş başvurularında gereken referansları tanıdıklarımızdan kotarıyorsak, okumadan yazar oluyorsak... Bir daha düşünelim. 

 
Çoğulcu medeniyet, 'örnek' devlet 
Birkaç yıl önce, Almanya'dan gelen bir kadın grubuyla bir toplantıya katılmıştım. Bana dediler ki: "Sizin hükümet radikal İslamcıları güçlendiriyormuş. Orhan Pamuk'u tehdit etmişler, ünlü yazar ülkesinde rahat gezemiyormuş. Hıristiyan rahipleri de, Hrant Dink'i de, Danıştay üyesini de İslamcılar katletmiş."


Onlara bunun böyle bir imaj yaratmak için tasarlanan bir kurmaca olduğunu, bu cinayetleri işleyenlerin Ergenekon çetesi tarafından yönlendirildiğinin ortaya çıktığını, nitekim Pamuk'a suikast düzenlemek üzere oldukları deşifre edilince, bizzat hükümet tarafından ona koruma verildiğini filan anlatmaya çalışmıştım. 

Hrant Dink cinayeti davası, sahiden de Ergenekon'dan çıkış yolunda mihenk taşlarından biri. Dün, davada esas hakkındaki görüşünü açıklayan cumhuriyet savcısı tutuklu sanıklar Yasin Hayal ve Erhan Tuncel'in de aralarında bulunduğu yedi sanığın ağırlaştırılmış müebbet hapis cezasına çarptırılmasını istemiş. 

İstanbul 14. Ağır Ceza Mahkemesi'ndeki duruşmada özel yetkili savcı Hikmet Usta, cinayete ilişkin soruşturma ve dava süreciyle ilgili açıklamalar yaptıktan sonra, yirmi aydır süren yargılamayla ilgili yeni bir safha açılması için mütalaayı sunmak istediğini, yeni delil eklenmesi durumunda mütalaanın her zaman değişebileceğini belirtmiş ve şunları söylemiş: 

"Dink cinayeti eyleminin, Mc Donald's'ın bombalanmasının ve diğer eylemlerinin salt milliyetçilik duyguları kabaran gençler tarafından işlenmesinin ötesinde, iştirak halinde ve süreklilik içerisinde çalışan, gizlilik kuralları ve örgütsel hiyerarşiye azami özen gösteren yönetiminde, Ergenekon terör örgütünün, Trabzon'da faaliyet gösteren bir hücre yapılanması tarafından işlenmiş olduğu değerlendirilmektedir." 

Fakat bu sırada savcının mütalaa vermesine itiraz eden müdahil avukatlar salondan ayrılmış. Dink Ailesi'nin avukatı Fethiye Çetin mahkeme salonundan ayrılmalarının ardından yaptığı açıklamada şunları kaydediyor: "Beş yıldır hiçbir yol alınamadı. Bu cinayetin arkasındaki gerçek araştırılmak istenmiyor." Çetin, hakimin deliller toplanmadan önce iddia makamına söz vermesinin kabul edilemez bir durum olduğunu belirterek onun mütalaa okumasına izin vermenin, bu davayı terör örgütü kapsamından çıkarmaya yönelik bir tutum olduğunu söylüyor. 

"Yine mi Dink cinayeti, bıktık artık" diyerek bunun neden bu kadar önemli olduğunu anlamayan, "başka maktul mü kalmadı" diye soranlar var. Her zaman söylediğim gibi bu cinayet, Türkiye'de cumhuriyet döneminde derin devletin işlediği cinayetlerin, organize ettiği katliamların, yargıdan kaçırılan taşeronların, göz önünde zamanaşımına uğratılan provokatör davalarının, darbelere ortam yaratma operasyonlarının 'komple' örneğini oluşturuyor. Eğer sonuna kadar gidilirse, devletin en derin suç kademelerine ulaşılmış olacağı için, Ergenekon kapsamında karanlıkta kalan pek çok cinayet ve operasyonun da çözüm yolunda önü açılmış olacak. 

Tam da Türkiye'nin Ortadoğu'da, Balkanlar'da, Kafkasya'da ve dahi dünyanın pek çok yerinde hakkaniyet ve adaletten bahsettiği bir dönemdeyiz. Petrol çıkarlarıyla, sömürgeci beyaz adam edalarıyla bölgede dayılık taslamaya gitmediğini dünyaya göstermeye çalıştığımız bugünlerde... Ergenekon zihniyetinin tekrar dirilmesine izin mi vereceğiz? 

Organize bir biçimde, hepimizin gözlerinin içine baka baka delillerin karartılmasına göz yumabilir miyiz artık Ortadoğu'da ortak bir dirilişin dilini tutturmaya çalışırken? 

PKK ile mücadelede 90'lardaki ceberut devletten farklı davranan bir devletten bahsediliyorsa... Barış görüşmelerine büyük bir cesaretle, en şahin sesler ortalığı kaplamışken bile devam eden bir devlet söz konusuysa... PKK ile görüştüğünü açıklamasına rağmen hükümete oy veren büyük bir kitle varsa: 

Agos önünde katilin cinayet günü yaptığı konuşmaların dökümünü elinde bulunduran devlet kurumunu adil davranmaya yöneltmek için hükümetten devlet adına daha çok şeyler yapmasını talep etmek de biz vatandaşların yükümlülüğü değil midir? 

Hrant'ın arkadaşlarının Başbakan'a yazdığı ve bir haftadır birçok yazarın köşesinde yer verdiği mektupta şöyle bir cümle vardı: "Azınlıklardan gasp edilenin birazını geri vermeniz sebebiyle, bu ülkede hiç kimse ruh tedirginliğiyle yaşamayacak artık, diyordunuz Hrant'ın veda mektubuna atfen..." 

Evet o ruh tedirginliğini vatandaşlarına yaşatmayan bir devlet olabilirsek ve yeni nesilleri böyle yetiştirebilirsek, işte ancak o zaman çoğulcu bir medeniyeti inşa etme yolunda 'örnek' bir devletimiz olacak.

 
Dünyanın kâbusları ve rüyaları 
Memleketimde sıradan bir hafta daha sona eriyor.


Canlı bombaların karakol bastığı. Ölü evlatlar tek parça halinde bulunduğu için anaları tarafından şükredildiği. 

Askerde işkence edilen erlerin öldürüldüğü. Kot kumlama işçilerinin teker teker ölmeye devam ettiği. Sırtına bıçak saplanmış kadının sürmanşetlerde çıplak teşhir edildiği. Sel felaketinde birkaç kişinin kayıp olduğu. Bir kız çocuğunun babası tarafından boğularak öldürüldüğü. Yabancı uyruklu kaçakların odalarda kilitli bırakılarak, yangınlarda unutularak insan tacirlerinin zulmüne maruz bırakıldığı. Bir kadının Ermeni olduğu gerekçesiyle taksi şoförü tarafından dövüldüğü. TİB'in Dink cinayetine dair vermediği telefon kayıtlarının silinmesine doksan yedi gün kaldığı. Silivri'de yargılanan bir askerin hükümet partisine oy verdiğini söylediği için salondakiler tarafından yuhalandığı. Barış müzakereleri sürecinde Habur'dan giriş yaparken serbest bırakılan PKK'lıların iki yıl sonra tutuklandığı. Kuma kavgası yüzünden çıkan çatışmada insanların öldüğü, yaralandığı. Sahipsiz bombaların, patlayıcıların, mermilerin ele geçirildiği... 

Memleketimde sıradan bir hafta daha yalnızca. 

Dünyada ise zalim diktatörlerinden kurtulmaya çalışan halkların 'Arap Baharı' ile vahşi kapitalizmden mustarip ABD'lilerin 'Amerikan Baharı' arasındaki benzerlik ve farklılıklarla yeni bir 'medeniyet tasavvuru'nun tartışılmakta olduğu bir dönemdeyiz. Bir hamburger, patates kızartması, domates ve marul için 3 metrekareden daha fazla yağmur ormanı kesildiği bu dünyada... Doğa felaketleri de eksik olmuyor her gün. 

Dünyanın çekirdeğinde olağandışı bir hareketlilik var. Değil Marmara, tüm kıtaları etkileyecek çapta depremler olabilirmiş. Yanardağ patlamalarındaki artışın devam edeceği söyleniyor. Afetler 2013'te doruk noktasına varacakmış. Kimilerine göre, 2012 yazı, dünyanın gördüğü en sıcak yaz olacakmış. Dev böcek türleri kaplayacakmış ortalığı vesaire. 2013-2015 arasında doğa olaylarında büyük değişimler bekliyormuş bilimadamları. 

Dünyanın yörüngesindeki çöp yığınını da unutmamak gerek. Uzay mekiklerinin ek motorlarının kullanılmaz hale gelmiş olan uydulardan oluştuğunu biliyor muyduk? Bazı bilgisayar modellemeleri, uzayda insanlara ait kirliliğin, uzayda çarpışmalar yaşanmasına neden olacak bir taşma noktasına ulaştığını gösteriyormuş. Yörüngedeki yığınlar arasında çarpışmalar olması birçok uyduya zarar verebilir ve çöp miktarını arttırabilirmiş. 

Yanardağ patlamaları, depremler, tsunamiler, seller ve baskınlar bir yandan... İç savaşlar, terör, katliam, cinayetler diğer yandan kuşatıyor dünyayı. Antibiyotiklerin iyileştirmediği, hormonlu besinlerin kanser ettiği, sivrisinek sokmalarından insanların ölmeye başladığı... Kısacası bağışıklık sistemimizin giderek düştüğü bir dünya bu. 

Vakti geçmiş veya kullanılmadan atılan hapların kaynak sularını zehirlediği, kullanılmayan elektronik aletlerin gömüldüğü dev çukurların yeraltı hayatını tehdit ettiği, sera gazı etkisinin iklim değişikliklerini tetiklediği, internet, cep telefonu gibi uydu bağlantılı 'görünmez dalgalar'ın insan sağlığını bozduğu, genleriyle oynanmış ürünlerin insanlığın fizyonomiyle birlikte psikolojisini de yapısöküme uğrattığı bir dünya... 

Dünya... Düşünceler kadar sonsuz. Bir o kadar da biricik. 

Şeyleri o kadar çok parçalamışız, kompartımanlara, bölümlere, parsellere ayırmışız ki, bütün'ü göremiyoruz artık. Her şey çokparçalı ve kopuk. Bütün'le ilişkisi kopmuş. Aynı şeylere sonsuz farklı tanımlar yapıyoruz. Ölçüler göreceli, doğrularla yanlışlar 'kişiye özel' artık. Baktığımıza odaklanamıyor, gördüğümüze nüfuz edemiyoruz çoğu zaman. Ve en trajiği, bunun farkına dahi varamıyoruz. Böyleymişiz ezelden beridir sanıyoruz. Ve sanki hep böyle kalacağız. 

Unutuyoruz durmadan. Dalgınlaşıyoruz. Aklımız dağılıyor. Kendimizi yaptığımız işe adayamıyoruz. Veremiyoruz kendimizi. Aynı anın içinde sonsuz şeyle iştigal etmemiz gerekiyor. En yalın, en basit gerçekler dahi giderek komplikeleşiyor. İdeolojik soslarla, serbest çağrışımlı süslemelerle yapıyoruz hakikati. Kendimizi kendi içimizden çıkarmışız gibi yapay bir özgüvenle. 

Kelimelerimiz delik deşik, sözlükler darmadağın. Anlamın ikinci katmanına dahi varamıyoruz. Varlık alanına çıkmış her şeyin bir 'can' taşıdığını görmüyor, işitmiyoruz. Ruh içeri kaçmış. Sentetik esintiler tarafından yutulmuş gitmiş sanıyor, görmezden geliyoruz onu. 

Ve ama işte buradayız. Vadesini bilmediğimiz bir süre boyunca. Bir arada. Varoluşumuzu anlamlandırmaya çalışıyoruz. Son saate dek, aynı harflerle eğilecek kimimiz. Bazılarımız bilmediği dillerde kendini anlamaya çalışacak. Benlikten varlığa çıkmanın yolculuğu, hepimizde farklı seyirler izleyecek hep. 

Penceremizin dışındaki dünya geceyle örtünüyor yine. Geceyi de içeride rüyalarla örtelim bu kez. Varoluşu anlamlandıran rüyalarla. Belki hızlanır kalp atışları ve birlikte bu sefer dünyayı güzelleştiririz.

 
Bugünlerin Çalışma Grubu 
28 Şubat'ın bugün itibarıyla 15. yıldönümündeyiz. Ve ancak şimdi 'kirli çamaşırlar' bir bir dökülmeye başlandı.



Üstelik hepsi de değil. O dönem darbe tehdidi nedeniyle Meclis'teki partiler arasında ne tür pazarlıklar, tehditler, atışmalar döndü, yeni yeni tanıklar konuşuyor, ortam elverişli olduğu ölçüde. 

Tabii o dönemde kamu bankalarını boşaltanlar, azınlık hükümeti sırasında yapılan yolsuzluklar, ardından gelen ekonomik krizin faturasının yine halka kesilmesi, medyadaki darbe işbirlikçileri, onların halen var olması, Batı Çalışma Grubu'na destek veren yan isimler, kuruluşlar vesaire... Daha birçok şey var örtülü kalan. 

Susurluk faciasının Refahyol hükümetini devirmek için kullanılması ise yüz yıllık tarihimizde pek çok kez benzer senaryolarla yazılan operasyonlardan biriydi. 2000'lerde AKP'ye karşı tezgâhlanan darbe olgunlaştırma operasyonlarının başarılı olamamasına bu gözle bakarsak, bunun çok önemli bir kırılma noktası olduğunu bugün daha net görüyoruz. 

Özal'ın hayatına mal olan psikolojik harp teknikleri ve mesela 93 yılında başta Madımak ve Başbağlar katliamlarının gizli eller tarafından yönlendirilmesi gibi, birçok önemli şahsın faili meçhule uğratılması, barış görüşmelerinin yine bir katliamla sabotaja uğraması ve tertiplenen daha nice operasyondan sonra, 97'de muvaffak olmuştu darbeciler. 

28 Şubat döneminde yine birtakım gazeteciler fişlenmiş, iftiralara uğramış, iş bulamaz hale gelmişlerdi. Bugün patronları tarafından işlerine son verilen Nuray Mert, Ece Temelkuran gibi yazarları istediğiniz kadar eleştirin, yakında yeni bir ortam olgunlaştırma operasyonunda kullanılacak gerekçelerin böyle oluşturulduğunu görmezden gelemezsiniz. Onların işlerini kaybetmesine alkış tutan herkes, yeni kirli ittifakların filizlenmesine destek veriyor bilerek ya da bilmeden. 

Bu ülkede elit bürokrasinin, seçkin sermayedarların on yıllarca kan, ter ve gözyaşına mal olan kirli ittifakları bozulurken, sevinmekte erken davranmamak gerektiğini bir daha fark ediyoruz. Zira güçlenmiş, demokrasisini ilerletmiş, kalkınmış, darbecilerini yargılamış bir ülke olmamızı engelleyen dışarıda olduğu kadar içeride de maalesef onlarca kirli ittifak her geçen gün dirilme egzersizleri yapıyor. 

Ve konjonktür, bu ülkeyi yönetenleri bir kez daha ehveni şer seçimler arasında bırakıyor. Dink davası, rahip cinayetleri ve Zirve katliamı gibi davalar AKP'yi içte ve dışta zayıflatmak için yapılmıştı. Sorumluları henüz hakkıyla yargılanamazken olan biten tıpkı 28 Şubat sürecindeki gibi yine hükümetin basiretsizliğiyle de birleşerek 'yetkin bir malzeme' haline getirilip pişirilmeye hazırlanıyor. 

Bugünlerde 20. yıldönümü kamuoyuna epey yoğun bir biçimde duyurulan ve bir mitingle anılan Hocalı katliamı mağdurları AKP'li bakan Şahin'in katılımıyla ve konuşmasıyla gerçekleşti. Bu katliamın da tıpkı diğer tüm katliamlar gibi ne çok acı ürettiğini, tam olarak neler olup bittiğini dahi belki pek çoğumuz bilmiyorduk. Bu açıdan mutlaka insanlık adına çok gerekli bir haykırış, bir ses yükseltmeydi ve epey de gecikilmişti bunun için. 

Mitinge katılanların tanıklığı farklı sinyaller de verdi. İster marjinal gruplar olsun, ister kalabalığa sızdırılmış örgütlü bir psikolojik harp taktiği olsun, miting sırasında ülkemizdeki Ermeni yurttaşları hedef alan, yani katliamcılarla onlar arasında hiçbir ayrım yapma gereği duymadan yalnızca ırki bir söylem benimseyerek nefret ve intikam hissini körükleyen pankartlar açıldı, sloganlar atıldı. Ergenekon'u sulandırmak için gece gündüz mesaide olanlar ve deşifre olmamak için AKP muhalifliğine bel bağlayanlar için Uludere katliamından sonra eşi bulunmaz bir 'malzeme' devşirmeye aday bu durum. 

Hocalı katliamını hakkıyla anma girişimini sabote etmeye yönelik girişimler yüzünden AKP'nin tıpkı rahip cinayetlerinde olduğu gibi kendi azınlıklarını hedef gösterdiği içeride ve dışarıda yazılıp çizilmeye başlaması an meselesidir. 

Ermenistan'a gittiğimde bir benzerini orada da görmüştüm. Uluslararası kamuoyunu harekete geçirmek ve parlamentolarda soykırım kararı çıkarmak için resmi tarihin ürettiği nefret söylemi bütün Türkleri soykırımcı olarak anıyordu. İttihatçıların zulmünü deşifre etmediğiniz sürece tüm toplum suçlu olarak kalıyordu. Tabii Ermenistan'da mesela bizdeki gibi tehcire uğradıktan sonra bir avuç kalmış Türk yaşıyor olsaydı, bu kaba genellemeci ve nefret üreten dil onlarda da Azerilere karşı siyasi malzeme olarak kullanılırdı şüphesiz. 

Hep tekrarladığım gibi: Zorbanın hangi milletten ve ırktan olduğuna bakılmaz. Onun zalim olmaktan başka kimliği yoktur. Haksız yere katledilmiş tek bir insanın acısı bir diğerininkiyle kıyaslanamaz. Katliam acılarını yarıştırmak, dünyanın neresinde olursa olsun, katliamları meşrulaştırmaktan ve insanlığımızı hedef almaktan başka bir işe yaramıyor. Ve Fransa'da olduğu gibi siyaseti daha da kirletmeye yarıyor. 

28 Şubat'a giden yolda darbecilerin ve darbeye dolaylı destek verenlerin hangi sektörde olursa olsun ortaya çıkarılması, hem Ergenekon sürecini iyice açığa çıkaracaktır hem de yeni çalışma gruplarının yazmakta olan yeni kirli senaryolarını.

 
Ateş çocuklarına ağıt 
Bazılarımız çocukluğunu bir kambur gibi taşır üzerinde. Bazılarımız hızla geçip giderken neyi yüklendiklerinin farkına dahi varmaz. Eğer siz de bir gecede büyümek zorunda kalan çocuklardan iseniz, sargılı hatıralarınız arada bir için için kanar. Çaktırmadan geçiştirirsiniz. Bazen geçiştiremez, altında kalırsınız o halen canlı enkazın. Bazılarınız da okuru şahit tutmak ister. Kayda geçirmek ister canlı tanıklıklarını.


'90'larda Güneydoğu'da çocuk olmak' adlı söyleşiler kitabı, bu anlamda yakın tarihimize ışık tutan çok önemli bir çalışmaydı. (Rojin Canan Akın, Funda Danışman; Metis) İşte Emine Uçak Erdoğan'ın Keje / Bir Gecede Büyümek (Timaş) adlı öykü kitabı da bizi 80'lerde Güneydoğu'da çocuk olmaya götürüyor diyebilirim. 

Faili meçhullerden, işkencelerden, gözaltında kayıplardan, koruculardan, operasyonlardan, açlık ve sefaletten, yakılan evlerden, tarlalardan, göçten her şeyden önceye. 2000'lerde su yüzüne çıkan gerçeklere gönderme yaparak da söyleyeyim: Kendi jetlerini düşürme planı yapanların, kendi vatandaşını fişleyenlerin, siyasetçisine suikast düzenlemeye, ibadethanesini patlatmaya kalkışanların, cinayete azmettirenlerin öncesine... 

İlk gençliğine dek Güneydoğu'da yaşamış bir 'bölge'li olarak Uçak, çocukluğunun ağaçlarına, meyvelerine, tarlalarına, toprağına, kayasına, taşına, şarkılarına, masallarına, hasat zamanına, ekmeğine, üzüm salkımlarına, havuzlarına... Ağıt yakmış Keje'de. 

Kapıların kapalı olduğu bir döneme götürüyor bizi Keje, evet. Her şey içten içe kaynıyordu o vakit. Diyarbakır Cezaevi gerçeğini kimse duymuyor, 80 sonrası haksız yere yıllarca içerde yatacak olanları, işkenceden çıkamayacakları kimse bilmiyor, devletin vatandaşına neler ettiğine dair hiçbir bilgi kırıntısına rastlanmıyordu medyada. 

PKK'nın ilk baskın gecesinden sonra çocukların bir gecede değişime uğrayan ve birkaç ay içinde tamamen değişecek olan hayatlarını -ve bir daha asla geri dönülemeyecek olan kadim hayatı- anlatıyor yazar. Yitip gidenleri, geri gelmeyecek olanları... Bir tanıklığın son izdüşümlerini. 

Hiçbir ideolojik gerekçeye sığınmadan, hiçbir politik tarafa yaslanma ihtiyacı duymadan yazılmış bu öykülerin her biri başka bir çocuğun ağzından anlatılmış. Mekânı ve zamanı özellikle muğlak bıraktığını belirtmiş Uçak. Bu çok yerinde kararla anlattığı öyküleri hamasi bir söyleme taşımaktan kurtardığı gibi, hamaset diliyle anlaşılmaktan da korumuş. Çünkü acı, ıstırap, kan ve gözyaşı hele ki çocukluk söz konusuysa, nefsinizi çarçabuk kamçılayarak, iyi niyetinizi suistimal edebilir kolayca. Altını biraz fazla çizdiniz mi, acının ideolojisini yapmaya başlarsınız. Sonra acının istatistiğini tutar, ardından da acı yarıştırmaya başlarsınız sosyolojik terimlerden sıçrayıp atlayarak. Ve tabii siyasetin kanırtan terimlerinin esiri olursunuz. Emine Uçak ise bu tuzakların hiçbirine düşmemiş. Usul usul, son derece sakin bir üslupla, yavaş yavaş döküyor eteğindeki sert yaşanmışlıkları. Etrafı toza dumana katmadan, yüreğimizde derin oluklar açıyor, içeriye acıyla birlikte umudun da birlikte aktığı... 

Umut evet. Çocukluğun masum gecelerinden birinde, 'dışarıdakiler' dedikleri örgütün baskınında onlarca ölü çıkaracak bir beldede hayvanların arasına kendini atarak canlı kalmayı başaran çocuğu anlatırken dahi okurda bir kin uyandırmamayı başarıyor Uçak. Umut burada işte, bu her biri yaşanmış yıkıcı öykülerin ifade edilme zarafetinde. 

Bizi düşmanlığa değil, ilk anılarımıza davet ediyor bu dil. Evinden, toprağından, anılarından ve bugününden vazgeçmek zorunda kalmayı kelimelerini kin ve intikam ateşine atmadan ifade ediyor. Taşın, rüzgârın, şarkıların hep birlikte özlem ve hayallerimizi büyüttüğü, bizi insan kıldığı o 'masalsı' günlerin gelecekte de mümkün olabileceğini hissettiriyor, ütopik olarak değil, tüm sahiciliğiyle. 

Öykülerinde iki ateş arasında kalakalan çocukluğun lime lime edilişini zorunlu göçten, faili meçhullerden, işkenceden ziyade stran'lardan, tekerlemelerden, dehre'lerden, aker oyunundan, merah ve kelor ekmeklerinden, tuz ocağından, boynu koparılan bir keklikten ve mesela gizli bir tahta pabuçtan bahsederek anlatıyor Emine Uçak. Bu öyküler, siyasetin harabeye dönüştürdüğü o sivri ve kıyıcı dilin cümlelerimize saçılıp dağılan külleri arasında bir inci bulmak gibi. 

 
Hem katlederken zevk alsın, hem mümin olsun! 
Dün bir arkadaşımla sabah kahvesi içiyorduk.


Fransa'da Yahudi çocukları katleden zorbanın Kur'an-ı Kerim okuyarak radikalleştiğini -yani terörist olduğunu- ima eden haber metnini çok tehlikeli bulduğumu söyledim. Dahası katil, katliamından çok zevk aldığını da söylemiş. Arkadaşım gözlerini benden kaçırdı. İlahi Söz'ün her kalpte ezeli bir karşılığı olduğunu ve insanlığı saldırganlığa teşvik etmesinin imkânsızlığını belirttim. "Kötülüğün geçici, yani arızî olduğunu, ancak iyiliğin ezeli ve asli bir tabiatı olduğunu fark edersin Kur'an'ı okurken." dedim. 

Ateist olan arkadaşım ise terörizmi haklı gerekçelere dayandırma ihtimalim olduğunu geçirmekteydi o an aklından. Çünkü bu onun ifadesine yansımıştı. İşte onun bu soğuk bakışında tam da haber metnindeki bu 'önyargı çoğaltan' yaklaşımın sorumluluğu vardı. Neye inandığımız bizi sonsuza dek birbirimizden ayırabilirdi artık. 

Elbette hemen ekleyeyim: Sadece bu dilin sorumluluğuyla sınırlı değil tabii bu bakış. İslam adına masumları katledenlerin, işkence yapanların, zulmedenlerin de sorumluluğu yadsınamaz. Bense mümince yaşamaya çalışan milyonlarca kişiden biri olarak, bugün kimi 'tarafsız' sosyolog ve düşünürlerin toplumsal dinamikler üzerinde durarak bir türlü isabet edemedikleri daha aslî bir unsura davet etmek istiyorum inanmayan okuru. Dinin iç yüzüne. 

Çünkü diğer dinleri reddetmek yerine onları tamamlayan İslam'ın ruhunu keşfetmek için ucundan da olsa onu bir 'koklamak' yerine insanlığa davetini tarihselliğe veya toplumsallığa indirgeyerek duymaya çalışanlar yüzünden, müminler de bu 'düz çizgide ilerlemecilik eden' bakışa indirgiyorlar dillerini. Nihayetinde, İslam'ın 'alt edilmesi' gereken bir 'şey' olduğu bazen Müslümanların dahi zihinaltında sabit hale geliyor... 

Toulouse'daki Yahudi okulunda yaşanan kanlı eylemi öğrendiğimde, daha hiçbir şey belli değilken şöyle demiştim: "Eğer bu eylemin ardından ille bir Müslüman çıkacaksa, adı da mutlaka Muhammed olur!" Hâşâ diyorum her seferinde bu ismi böyle telaffuz ederken. O'nu sevenlerin her gün salât ve selamlar yolladığı ve yüreğinde 'güzelliğin zirvesi'ne koyduğu Peygamber'in (sas) adı 11 Eylül saldırganı dâhil, hemen her seferinde diğer faillerin de adı oluyor nedense. 

11 Eylül döneminde İngiltere'de, O'nun ismini taşıyanların banka hesaplarına büyük miktarlarda giriş çıkışlar olduğunda, haber verilmeksizin bu hesaplara el konulmaya başlanmıştı. Ne tuhaf! Bir türlü sıra gelmedi: "Hazreti İsa ve Musa dâhil, Hazreti Âdem'den beri her kavme gelen üç yüz küsur bin peygamberin hakikatini kabul ederek, kendinde cem eden ve sadece bir kavme değil, kıyamete dek tüm insanlığa gelen son peygamber..." derken ne kastettiğimizden dahi bahsedemedik mesela hakkıyla. O'nun 'sevgili' olmasının milyonlarca kalpteki yansımalarından da... 

Kalbin derinliklerinde Rabb'inizi bilmenin inceliklerini, mümin olma serüveninizin derinliğini, varlığın efendisi olarak andığınız 'En Sevgili'nizin âlemlere rahmet olmasının sırlarını kaldırmaya (belki aynı anda örtmeye) niyetlisiniz diyelim. Ne düşünür, neyin hayalini kurarsınız? İnsanlığın ruhunda saklı o ziynetin var oluşumuzu anlamlandırmasındaki kıymetini şuurla, vicdanla bilmişseniz mesela... Nasıl rüya görürsünüz? Hangi şiirlerden zevk alırsınız? Bunlardan hakkıyla hiç bahsedemedik ki, AB'deki göçmen siyasetini tartışırken. 

Daima savunmada olmaya, "vallahi sofu değilim", "irticacı değilim", "billahi terörist değilim" diyerek tepeden tırnağa size giydirilmeye çalışılan bu ödünç dilin en sığ anlamlarında boğulmaya çekilmek gereksiz bir enerji kaybı oluşturuyor her seferinde. 

Fransa'da göçmen bir ev kadını haykırıyor bugün: "Komşularımın yüzüne bakamaz oldum. O katil benim oğlum değil, demek zorundayım hep!" Sadece o mu? Ben de arkadaşımla kahve içerken başka bir tonda benzer bir savunmaya çekiliyorum. En iyi ihtimalle yüzünüze susulduğu, ima dolu bakışlarla sizden bir açıklama beklendiği, sizin de kendinizi teröristlerle bir tutmamak için mutlaka birkaç tenzih cümlesi kurmak zorunda bırakıldığınız dünyada... 'Kıyısız okyanuslar'da kulaç atmakta olan sayısız müminin iç sesini hangi dille ifade edebilirsiniz? Nasıl kalpten kalbe geçebilirsiniz saf bir niyetle? Asıl önemlisi: Sizi bu ezber üreten yıpranmış söylemin dışına çıkan kaç kişi dinleyebilir? 

Onca mümin, "Allah'ın adıyla" devam ettikleri hakikat yolculuklarından vazgeçerek bu sığ su birikintilerinde "onları itham edenlerin adıyla" mı boğulacak hep? Yaradan'ından ziyade, başka insanların yargılarına kilitlenerek yaşamak, Rabb'inize değil tam da başka insanlara kulluk etmek anlamına gelir oysa. İçinde böylesi bâtıllığı barındıran bir yaklaşım hakikate ulaştıramaz bizi. (Hakikat, içinde hakkı barındırandır. Bâtılı değil.) 

FRANSA'DA NELER OLUYOR 

Bir 'açıklama' ille de arıyorsak, evet, elbette din de, milliyetçilik gibi, ulusalcılık gibi, her türlü ideoloji gibi insanların suç işlemesine yol açacak bir mahiyete büründürülüyor. Direniş ile saldırganlık arasındaki o bıçak sırtı fark, her zaman manipüle edilebiliyor. Veya tıpkı bizdeki gibi karanlık psikolojik harekâtçıların eliyle hiç olmadık suçlar bizzat üretiliyor. Sırf o ideolojiyi, o dini, o mezhebi kötülemek veya gözden düşürmek adına. Bunların hepsine bu dünya, Doğu'da ve Batı'da her dönem şahitlik etti. 

Fransa'daki 'durum' hangisidir, bunun yanıtını vermek elbette kolay değil, ama inanan biri olarak, dilimle düzeltebileceğim bir şeyi düzeltmekle yükümlüyüm, çünkü dil de tıpkı dünya gibi, tıpkı zaman gibi bana Yaratan'dan emanet. Fransa'daki katilin katliamını ima yoluyla da olsa Kur'an'a dayandıran ve onun zorbalıktan zevk almasını öne çıkaran böylesi bir söylemin hiçbir şerh düşülmeden çoğaltılmasına vicdanım izin vermiyor. (Zaten doğruluğunu da hiçbir zaman kanıtlayamayacağız, fail ölü ele geçirildiği için.) 

Bu söylemin İslam'ı tanımayan büyük çoğunlukları olumsuz manada kamçıladığını, peşin hükümlerini körüklediğini görüyorum. Yine bu söylemin sözgelimi sadakat ve güven duygusunu zedelediğini, her şeyin her şey ile olan bağlantısını ve adaletin iç yüzünü keşfetmek isteyenlerin merakını engellediğini ve nefsanî korkular saçtığını düşünüyorum. 

Eğer sahiden hakikat okyanusuna açılmışsanız; insanlığa, kendinize ve Rabb'inize doğru kanatlanmanın seyr-i sülûkundaysanız, Kur'an-ı Kerim okuyarak katliamcı olunamayacağını kelimelere ihtiyaç duymadan bilirsiniz. İnsanlığı hep birlikte güzelleşmeye davet eden ve katman katman hakikati kendinde barındıran bir İlahi kelamı ancak eksik veya yanlış anlayarak kendi zorbalığınıza alet edebilirsiniz. 

Evet, kendine Müslüman diyen ve kitleleri katleden, işkence yapan, her türlü zulmü meşru bulan onlarca lider gördü, onlarca zorbalığa şahit oldu dünya. (Sayısız değişimi ve sonsuz çok parçalılığı kuşatan 'hakikatin birliği'ne şahitlik etmişseniz: Böylesine hiç pişman olmadan zulmetmeye devam edemezsiniz). Ama 'seven' ve 'sevilen' olduğunun şuuruyla nefes alan müminlerin iç sesini de kaydetti dünya. 

Okunduğunda inanmayanların kalbini daha da soğutan, hakikatle arasına 'görme' ve 'işitme' engeli koyan (bir çeşit mahremiyet ve mahrumiyet alanı açan), fakat iman edenlerin kalbine nur üstüne nur yağdıran, görme işitme konuşma gibi eylemlerimizin gayba bakan niteliklerini billur aynasında gösteren bu 'canlı söz'ün ezelden ebede işitilmeye devam edilişinden bahsediyorum. Ve diyorum ki: Masum çocukları katleden ve üstelik bundan çok zevk aldığını söylemiş olan bir zorba varsa ortada, artık onun müminliğinden bahsetmek imkânsızdır. Elbette herkesin ölürken neye şahit olduğu, onun kalbiyle Rabb'i arasında sırdır. 

Ama şu kadarına tüm müminler şahitlik edebilir: Katletmekten zevk aldığını söyleyen bir kişinin İslam'ın kalbinde yeri olamaz. Bir tek kişiye karşı dahi saldırganlık ve nefret hissi duyarak savaşılamaz. Direniş ile saldırganlık arasındaki o bıçak sırtı farkta başlayıp biter cihadın hakikati. Asıl cihad bu yüzden, Hz. Muhammed'in (sas) hadisinde belirttiği gibi nefse karşı yapılır. "Küçük savaştan büyük savaşa döndük." diyerek cihadın 'bâtınî düşmanlara' karşı yapıldığını ifade eder. O'nun yolunu aşk ile izleyenler her adımlarında bilir ki, nefret ve kinle savaşıyorsanız, bunun adı direniş olamaz. Masumları öldürerek masum kalınamaz. Hz. Ali'nin (ra), nefsinde öfke uyandığında savaş alanından kalkmasıdır cihad. 

Her birimiz kötülüğü emreden kendi nefsimizin (nefsin en sığ mertebesi olan nefs-i emmare) arızî zorbalarıyız bu yüzden. Hazreti İsa, Yuhanna İncili'ndeki (bap: 15) ifadesinde bunu anlatıyor bence: "Kardeşinden nefret eden katildir. Hiçbir katilin sonsuz yaşama sahip olmadığını bilirsiniz." Yani asıl katliam birbirimizden nefret etmemizle başlıyor. Cihadın bâtınî düşmana karşı olması ise bize İsa'nın (as) belirttiği bir sırrı daha aralıyor sanırım: Bu iç düşmanları yani nefsin tuzaklarını alt edebilmek mümkündür. Ve belki tek kazananı olan savaş da budur! 

O halde Fransa'daki katilin hem zorba hem mümin olmasının imkânsızlığını, gerekirse benim yaptığım gibi böyle biraz 'içeriden' ifadelerle paylaşmayı deneyelim biraz da. Ve biraz da bunları, yani dinin iç yüzünü, mümin kalpteki tecellilerini, gündelik hayattaki karşılığını, insan dünyasını kuşatan evrensel cevherini yansıtmaya çalışalım. 'Vahşi kapitalizm'in hammaddesi olan nefs-i emmareden, nefs-i levvameye (nefsin ikinci mertebesi) geçiş yapan kişinin 'değişen ses tonunu' duyurmaya çalışalım mesela biraz da. Nefsin sonraki aşamalarına da belki sıra gelir! 

Sevgili'ye kavuşamama korkusunun, yani O'nun görmeyi arzuladığı gibi olamama korkusunun teslim olmuş bir kalbi özgürleştiren (ve ahirete bakan) karşılıklarını keşfetmeye de çalışırız belki. Tasavvufta çokça zikredilen bir kudsi hadisin ("Ben gizli bir hazineydim, bilinmeyi sevdim") insanlığın var oluş hikmetine dair perdelerini kaldırmayı deneyebiliriz. 'En Sevgili' Hazreti Muhammed'in (sas) isminin anlamlarını, hepimize 'mahrem' yüzünün O'nu seven herkesin yüzünde aşikâr olmasının sırlarını paylaşmayı da deneyebiliriz İslamofobi panellerinde. Her âşıkta, O'nun nurlu çehresinin nasıl tecelli ettiğini... Seven yüz'lerin en sahici delil oluşunu... 

Nasıl içinde 'sevgili' olmayan bahçe cennet değilse, içinde 'nur' olmayan kalp, iman etmiş kalp değildir. Hakikat hizmetçiliği yapanların nasıl yaşadığına da eğilebiliriz o halde biraz artık. Tarihî veya toplumsal bir hareketle karşı karşıya olduğunu addederek pozitivist bakışın klişe algılarını orijinal bir bakış gibi çoğaltan ve ama kahve içtiğim dostum gibi kalpten kalbe geçmeyi ıskaladığı için gerçeğe yabancı kalan düşünürler için -belki istatistikî bir veri değil ama- kıymetli bir paylaşım olacaktır özellikle.

 
'Bu davanın tabii tarafıyız' 
Bu ülkede güncel olayları yorumlamak üzere yazmaya devam etmek için çok güçlü bir nedeniniz olmalı.


İki binli yılların başından beri şevkle bağlandığım bir niyetti bu benim için. Dünyada ve memlekette olan biteni anlamaya, anlamlandırmaya çalışmak, üzerinde yaşadığım toprakların hatırasını, rüyalarını, korkularını, acılarını işitmek, işittirmek, çoğulcu ve özgür bir geleceği birlikte inşa etmek ve bizleri buluşturan sahici bir dilin içinde hayatı paylaşmak gibi bir niyetle yazdım şimdiye dek. Başıma herkes kadar kötülük geldi, haksızlık vesaire. Olağan saydık. 

Ama artık biliyorum beni böylesine harap edenin, dilsiz ve yaşamasız bırakanın ne olduğunu. Belki oldukça klişe bir şey, ama gerçek: Başkaları için yaptığımız tanımlar içine kendimizi hapsetmiş olduğumuzu söylemekten de gına geldi. 

En ciddi katliamların, tahriklerin, psikolojik harekâtların bile gerçekliğiyle değil, bizlerin birbirimize hangi tanımlar atfettiğimiz üzerinden 'görüldüğü' bir memlekette kelimelerle yaşamak demek, yaşamasız kalmak demek. Olan biten her şeyi bu nazari tanımlarımız üzerinden yorumlayanların karmaşık niyetlerine karşı çıkma gereği dahi duymaz oldum ne zamandır. Silindi kelimeler. 

Başörtülü gençlerin uzun yıllar "valla ben sandığınız gibi sofu değilim, baskıyla örtünmedim, Batı'yı da bilirim, gayet entellektüelim" gibi bir iç sesle hayata tutunmak zorunda kaldıklarında hep içim yandı. Çünkü örtünmenin manevi boyutlarını, katman katman sırlarını ifade edecek o evrensel dili kurmak yerine kendilerini imha etmeye çalışan o çatışmacı dile karşı hep savunmada kalmak zorundaydılar. O savunma dili işte, bizim bütün mağduriyetlerimizde saklı hâlâ. 

İçinde yakın arkadaşlarım olan bir isimler listesi geçtiğimiz günlerde gazetelerde yayınlandı: Dink davasının hepimizle alay eder gibi sonlanmasının ardından "biz bu davanın tabii tarafıyız" diyen Müslüman arkadaşlarımdan bahsediyorum. Zira bu öyle bir simge dava ki, tam anlamıyla çözülebilirse ülkenin bütün karanlık resmi tarihine ve faili meçhullerine ışık tutacak. 

Arkadaşlarımın "hukuka uygun, kapsamlı ve sahici bir yargılama için çalışacağız" demeleri bende bu yüzden karmaşık çağrışımlara yol açtı. Bir yanıyla mutlaka "vay Ermeni mi oldunuz" söylemleriyle karşılaşacaklarını bildiğimden içim ezildi. (Çünkü hangi mağduriyeti hakkıyla savunmaya kalksanız, öncelikle mağdurun kökeni yüzünden aşağılarlar sizi, şu on yıl içinde bitimsiz kereler ben de bunlara maruz kaldım.) Bir yanıyla da savunma dilinden uzaklaşmış, sahici bir dil kurabildikleri için onlarla birlikte sınırları kaldırdım, çoğaldım, çoğul oldum. 

Ömer Faruk Gergerlioğlu, Cemal Uşşak, Yıldız Ramazanoğlu, Cevat Özkaya, Rıdvan Kaya, Hidayet Tuksal, Üstün Bol, Fatma Bostan Ünsal, Gülcan Tezcan, Hilal Kaplan, Burhan Kavuncu, Neslihan Akbulut, Cahit Koytak, Emrullah Beytar, Yılmaz Ensaroğlu, Yasin Aktay, Özlem Albayrak, Nevzat Çiçek, Abdurrahman Dilipak, Mehmet Bekaroğlu, Kezban ve Hüseyin Hatemi gibi isimlerin çağrıcılığında yayınlanan bu bildiri bize hakikati (içinde hakk olanı) talep edenlerin her türlü kimlikten ve tanımdan azade olduklarını bir kez daha hatırlattı. 

Oysa ne kadar sıkıştı kullandığımız dil, değil mi? Sivas davası diyorsunuz bugün mesela. Hemen gelsin büyük yarılma. Bir kesim çıldırıyor: "Azmettiriciler yargılanmadı, provokatörlere ulaşılamadı. Dönemin bakanları, içişleri yetkilileri, emniyetçileri konuşmadı. Onlar nerede?" Bir diğer kesim çıldırıyor: "Vay o kadar kişi müebbet aldı, içeride yattı, ne haksızlığı?" 

Bir başka kesim, kendilerine katliamcı denildiği için hassas ve bu alınganlığın getirdiği saldırganlıkla çıldırıyor: "Yaktık, yine yakarız!" Bir başka kesim mağduriyetinin efendiliğinde hep: "Solcular yine mağdur!" Sonra bir kesim yine çıldırıyor: "Aleviler burada kendilerini hep mağdur eden zihniyetin bir derin devlet operasyonu olduğunu bile bile devletin partisine oy veriyor. O zamanlar iktidar ortağı bu partinin uzantısıydı." Yine birileri çıldırıyor sonra: "Aleviler AKP'ye asla oy vermeyecek!" 

Çorum, Maraş, 1 Mayıs, Bahçelievler, faili meçhuller vesaire bu anlamda arkasındaki güçlü kalkanlarıyla birlikte aydınlatılmadığı sürece Sivas da olur, Uludere de olur, Hrant da katledilir. Henüz patlamamış bombalar da topraktan çıkar. Nihayetinde asıl katliam birbirimizden nefret etmemizle gerçekleşiyor hep. 

Bu yüzden "sorunları birbiriyle vuruşturmayı, tartışmayı bırakalım, gelin hakkaniyetli bir metne destek verelim" diyen arkadaşlarımızın bildirisine okuru şahit tutmak vicdani bir sorumluluk. 
 
İstanbul'un yüzünde eski gölgeler 
Geçen gün Maçka'dan Teşvikiye'ye doğru kıvrılırken, bir okulun önünde etkinlik yapıldığını gördüm. İçeride Şişli'nin belediye başkanı konuşuyordu, belki bir açılıştı, bilmiyorum. Alkış sesleri geliyordu. Sokağa asılmış flamalar arasında Atatürk flaması da vardı doğal olarak. Üzerinde şöyle yazıyordu: "Sizi izliyorum."


Ah dedim, onun bizi izlediğini düşünenler yüzünden AKM adlı kazulet bina orada öylece çürümeye terk edildi. İçindeki onca hatırasıyla. AKM gibi bir feci binayı yıktırmamak için bazı çağdaş sanatçıların ortalığı nasıl 'laik endişe ve irtica korkuları'yla velveleye verdiğini hatırlıyorum da, bu mudur diye yazmıştım kaç kereler: Bu mudur sahip çıktığınız, cumhuriyetin simgesi haline getirdiğiniz 'hayat tarzı'nı temsil eden mimari? Bu bina ile mi çoğulcu, görkemli büyük medeniyet olmayı iddia etmiştiniz? 

Şişli'den Elmadağ'a yürürken kafamı kaldırır ve çocukluğumun 'ünlü binalar'ının neye dönüştüğünü izlerim. Çocuk halimle bana son derece görkemli gelen bu binaların nasıl da kargacık burgacık olduğunu ilk ne zaman keşfetmiştim? Ya Batı'dan acemice ödünç alınmış 'çeviri bir görgü'yle aralarında hiç boşluk bırakılmadan sıra sıra dizilmiş bu apartmanların yapılabilmesi için eski konakların barındırdığı kederli, acı, sert, zalim, yaslı hatıraları ilk ne zaman fark etmiştim? 

Sanırım bu idrakim ben büyüdükçe uzun bir zamana yayıldı. Şişli semti görülmemiş bir hızla önce iç göçlerin, ardından kapitalizmin getirdiği 'vahşi hevesler'in ilk merkezi haline geldikçe, usul usul gerçekleşti. 

Elmadağ'a doğru yürürken, son kırk yılına tanık olduğum bu caddenin geçirdiği değişimler geçer gözümün önünden. Kaldırım taşlarının aldığı farklı biçimler, büründüğü renkler, karolar, dikdörtgenler... Durmaksızın kazılan yollar, değişen trafik yönleri, park alanları, çirkin üstgeçit, dikilen ağaçlar, yeni ağaçlar, eski ağaçlar. 

Asıl ilgimi çeken ise bir zamanların elitlerinin yaşadığı bu kargacık burgacık binaların şimdiki sakinleridir: Turizm acenteleri yoğunluklu olmak üzere, hukuk büroları, diş hekimleri, mobilyacılar, giyim mağazaları, oteller, kafeler, dükkânlar, dükkânlar!.. 

Bazen tek tük eski bir konak sıkışıp kalmıştır kazulet binaların ortasında. Vaktiyle onu da barok mimari diye aşağılayan Osmanlı seçkinleri vardı tabii. Ama ne yalan söyleyeyim, bugünkü gökdelen yağmacılığının şehre izdüşümlerini gördükçe insan oraya sığınma ihtiyacı duyuyor. 

Bazen ise Tanzimat döneminden kalan bir binanın üzerine çakılmış 'çekme-çakma üç kat' daha görürüm. Bakakalırım bu senteze. 'Muhteşem karmaşalarımızın ruhu!' Evet, zamanın ruhunu kuşatan sentetik esintilere karşı çıksanız da değişim kaçınılmaz. Bir vakitler Rumların, Ermeni ve Yahudilerin yaşadığı Şişli ilçesinin çeşitli mahallelerinde artık tek tük kalmış bu azınlığı nostaljiyle yâd edenlere ise sorasım gelir: "O azınlığı evinden eden gelişmeler olurken neden sustunuz?" Hiçbirimiz yaşadığımız yerin sahibi değiliz. En fazla ait olabiliriz diyorum ısrarla. Artık iyice genişletilmiş olan ve kafe müşterilerine de, bisiklete binen gençlere de, sokak tezgâhtarlarına da yer açan 'anakaldırım'da yürürken bazen tozlanmış kalın perdelerin gerisinde tek tük kalmış ihtiyarların sessizce yaşadığını görürüm. Çocukluğumdan tanık olduğum sahneler canlanır gözümde. Feriköy'de okuduğum Fransız lisesindeki Rum, Yahudi, Ermeni sınıf arkadaşlarımın büyükannelerinin yaptığı kurabiyelerin tadını damağımda hissederim. 

Radyo günleriydi. Şişli'de Sander kitabevi, 2. Abdülhamit'in yaptırdığı Etfal hastanesi, İttihatçıların önde gelenlerinin defnedildiği Abidei Hürriyet anıtı, Taşkışla, tercihli otobüs yolu, Abdülmecit'in yaptırdığı Teşvikiye Camii, Orhan Pamuk'un romanlarında yer alan 'Alaaddin'in dükkânı', Kristal büfe adlı meşhur hamburgerci, o dönemin Şişli'deki Bonjour adlı ilk ve tek kafesi, Pilavcı pasajında kaçak Marlboro ve Tobleron çikolata satıcıları... ilk anılarım arasında yer tutar. 

'Şişli'de bir apartıman, yoksa eğer halin yaman' dönemi gerilerde kalmaya başlamıştı. Ama Ulus, Maslak gibi semtler henüz 'açılmamıştı' ve medeniyet izleğimizi bozuma uğratan bu binalar henüz tam demode olmamıştı. 

Evet bugün İstanbul'da dikilen gökdelenler yüzünden değişen silueti eleştirmek için eskisinden de daha güçlü ve fazla sebebimiz var. Ama geçmişin yarım kalan hikâyeler ve anıları hakkıyla işitilmeden... Cumhuriyet döneminin zevk (ya da zevksizlik) algısının sosyolojik, tarihî, patolojik yönlerine, kültür ve sanattaki tecellilerine mesafe alarak bakmadan... Bugünün başdöndürücü karmaşasını ve bunun kent mimarisindeki yeni tabaka tahribatlarını tam olarak algılamamız mümkün değil. Değişim kaçınılmaz ama onun dilini nasıl kuracağız? Sonraki yazımda bu bağlamda desteklediğim 'İstanbul sahipsiz değil' oluşumundan ve 'İstanbul'un yüzüne düşen yeni gölge'den bahsedeceğim inşallah.

 
İstanbul'un yüzünde yeni gölgeler 
İstanbul'da 17 yıl boyunca kaba inşaat halinde akıbetini bekliyordu Park Otel. Bir süre önce başlayan yeni inşaatı iki gün önce yandı. Çarpık anılarımızın tutuşmasıyla bazı rantçılar mı sevinmiştir, yoksa kentsel dönüşüm heveslileri mi bilmiyorum.


Ama Gümüşsuyu'nda bu yarım bırakılmış haliyle uzun zaman kaderine terk edilmiş bina, İstanbul'un son 30 yılında değişime uğramakta olan siluetinin ilk hazırlayıcısıydı bana kalırsa. Şehrin son yüzüne düşen belki ilk gölgeydi. 

İstanbul'un eski yüzüne düşen gölgelerden bahsettiğim geçen yazımı "değişim kaçınılmaz ama onun dilini nasıl kuracağız" sorusuyla bitirmiştim. Öncelikle şunu kabul etmeliyiz. Farklı medeniyetlere ev sahibi yapmış şehirler değişime fazlasıyla açıktır. Bazı metropollerde belki elli yıldır aynı yerde duran kafe'lere, dükkânlara rağmen, bu böyledir. Dil nasıl canlıysa, kültürler ve alt kültürler nasıl canlıysa, şehirler de canlı. Değişmek, canlılığın bir göstergesi. 

Fakat İstanbul, plansız bir yapılanmaya teslim olalı on yıllar oldu. Şehir defalarca esiri oldu yüksek rantçıların, para baronlarının, kâr mafyalarının. Göç olgusunu gerekçe göstererek ceplerini dolduranların yerel yönetimlerle ve siyasî figürlerle kurulan çarpık ilişkilerinin en görünür hali şehrin bu çarpık yapılaşmasıdır herhalde. 

Bugün artık bunun üzerinden de çok sular aktı. Dereler kurudu, dereler ıslah edildi, üzerlerine derin kazıklar çakılarak inşaatlar yapıldı, asfaltlar geçti. Kimi dere taştı, kimi taşmaya devam ediyor yağmurlarda. Yeşil alanlar hızla gökdelenlerin istilasına uğradı, yetersiz karayolları şehir planlamacılarını yeni arayışlara yönlendirdi. Boğaz tepeleri defalarca talana uğradı. Fakat ne Boğaz gibi doğal güzellikleri, ne tarihî birikimi tam olarak tükenmedi, harabeye dönmedi şehir. 

İstanbul'un son yüzüne düşen ilk gölgeydi dedim Park Otel için. İnşasına 1989'da Dalan döneminde başlanmıştı. Mimarlar Odası'nın ve sonraki başkan Sözen'in itirazıyla önce projesindeki yükseklikten feragat edildi, sonra imara aykırı olduğu ve şehrin siluetini bozduğu gerekçesiyle durduruldu. Ardından tıraşlandı. 

Gazetelerden öğrendiğime göre, mekânın bir önceki sahibine verilen bir güvenceyle, oteli istediği gibi inşa edeceği belirtilmiş. Fakat bu gerçekleşmeyince yeniden satışa çıkarılmış otel. Bu yıl içerisinde de inşaatına yeniden başlanmış. Silueti bozmadan kent mimarisine uygun olarak oteli tamamlayacağını vaat eden yeni bir patron tarafından! 

Part Otel'in adındaki gibi bir otel olup olamayacağı meçhul. Ama şehrin yüzündeki tahribatı az çok görebiliyoruz. İstanbul'un son yüzündeki 'muhteşem karmaşalar'ın da kıvamı hızla kaçıyor çünkü. Seyretmek istediğimiz güzelliğin üzerine takur tukur ucubeler dökülüyor. Şehrin ruhunu oluşturan o cazip derinlik siliniyor. Gündelik hayata izini düşüren sıradan yapılar dahi bu sığlaşmadan nasibini alıyor. 

Tüketim hırsının, doğa tahribatının, girişimcilik adına yapılan kaba saba projelerin değil, doğayla uyumun, kültür dinamizminin, zamanın ruhuyla akan zevkin tecellisi olması beklenen değişim, hevesli projecilerin tekeline terk edilmiş gibi. Girişimci müteahhitlerle yerel yönetim sorumluları arasındaki ilişkilerin boyutu belirliyor bu teslimiyetin yoğunluğunu. Bu yüzden 'İstanbul sahipsiz değildir' adındaki oluşumun sitelerinden de izleneceği üzere filmlerle, imza kampanyası, söyleşi ve makalelerle vatandaşın bu konuya dikkatini çekmesi çok önemli bir çaba. 

BM raporuna göre, gelişmekte olan ülkelerin yüzde 72'si kırdan kente göçü yavaşlatmaya yönelik politikalar benimsemiş. Ama National Geographic dergisindeki bir makaleden okuduğuma göre uzmanlar, arabaları merkeze alan geniş alanlara yayılmak yerine, asansörü merkez alan ve nüfusu yoğun kentlerde yaşamı destekleyen bir çözümü destekliyormuş. Çünkü arabalara dayanan yayılma, tarım alanlarını, enerjiyi ve diğer kaynakları yutuyormuş. 

Yoğun toplu taşıma koridorları ve parklar için alan bırakmayan hiçbir yayılma amacına ulaşamaz tabii. Ama asansörle dikine büyümenin getireceği başta elektrik olmak üzere diğer enerjiler için nasıl bir sürdürülebilirlik öngörülüyor diye soru işaretleri oluştu bende. Göğe yükselmenin üst sınırı yok zira. Yükseltileri tıraşlanacak bir Park Otel'imiz de kalmadı artık. Onun yerine Gökkafes'lerimiz ve onlardan aldığı esinle şehrin yüzünü felce uğratan diğer gökabidelerimiz var. Hızla yükseliyor ve yayılıyorlar! 

Şehirlerin sahibi hiçbirimiz değiliz. Bizler yaşadığımız yere ait olabiliriz en fazla. Ve ait olmanın getirdiği emanet sorumluluğuyla yaşadığımız yeri paylaşmanın üslubunu geliştirebiliriz. Birlikte çoğalmanın, çoğulcu bir medeniyet kurmanın ana temalarından biri paylaşım. Küle dönmüş, harabeye dönüşmüş anılarımız arasında halen canlılığını koruyor.
 
12 Eylül'ün devamı: Hrant davası 
İki yıl önce dahi Kenan Evren ve 12 Eylül'cülerin yargılanmasından bahsetmek anlamsızdı. Çünkü kimse böyle bir ihtimali düşünemiyordu.


Bugün Şanar Yurdatapan ve 12 Eylül mağdurlarının kurduğu 'Hepimiz davacıyız' adlı sitede imzaya açılan metin, yargı süreciyle ilgili önemli bir çağrıda bulunabiliyorsa, bunu 12 Eylül referandumuna borçluyuz. 

Darbecileri koruyan geçici 15. maddenin kaldırılmasıyla mümkün oldu bu yargı aşaması. Mevcut darbe anayasamızın belki daha uzun yıllar değişmeme ihtimalini o vakit de gördüğüm için, peyderpey de olsa, böylesine 'imkânlı' maddeleri içeren bir pakede siyaset karıştırmak yerine vicdanî kararın daha kapsayıcı olduğunu düşünmüştüm. Ve 'yetmez ama evet' diyenlerden biri olmuştum. Nice siyasi çelmelere, hakaretlere, hukukî çarpıtmalara rağmen. 

Nitekim 13 Eylül günü darbecilerden şikâyetçi olduk. Savcılığa birçok şikâyet dilekçesi verildi. Ve dava açıldı. Elbette bu memlekette bu tarz davaların akıbetini çok iyi bildiğimizden (yolda kaybolan, düşürülen dosyalar, silinen kayıtlar, ansızın ölüveren tanıklar vesaire) bu konuyu sık sık gündeme getirdik. 

12 Eylül dönemi sadece darbe sonrasındaki aranmalar, yasaklanmalar, gözaltı kayıpları, işkenceler, infazlardan ibaret değildi. Yıllardır altını çizdiğimiz gibi, darbe yapmak için bizzat Evren'in de itiraf ettiği operasyonlar tezgâhlanmıştı. Devletin daha saklı birimleri tarafından 'darbe olgunlaştırma operasyonları' yapılmıştı. 

Bu davanın seyri 13 Eylül sabahından beri kimi zaman önemsizleştirilmeye çalışıldı ama bugün çok önemli bir aşamadayız. Çünkü dava savcısı darbeyi mümkün kılan süreçte yaşanan bu belli başlı katliamları ve cinayetleri de hukukî sürece dâhil etti. Yani 1 Mayıs 77 katliamı, 16 Mart 78 katliamı, yine 78'deki Maraş ve Çorum katliamları, 79'daki Abdi İpekçi cinayeti, 80'deki Fatsa operasyonu... 

Hepimizi, her kesimi kapsayan bir mağduriyetin söz konusu olduğunu telaffuz edene dek koskoca 90'ların geçmesi gerekmişti. Bugün nihayet "hepimiz davacıyız" evet: "12 Eylül ve onun simgesi Evren asılmasın ama toplumsal unutkanlıkla da beslenmesin. Gerçekler çarpıtılmadan, bulandırılmadan, adil bir yargılama ile tarih ve kamu vicdanı önünde mahkûm edilsin" diyen çağrıcılardan biriyim ben de. 

HAS Parti ise dün itibarıyla 28 Şubat sorumluları için de Ankara Cumhuriyet Başsavcılığı'na suç duyurusunda bulunarak çok önemli bir adım attı. Ama 60 darbesinin veya 28 Şubat'ın bile arkasındaki gerçek sorumluları adalete çağırmak yerine, meseleleri birer siyasi dava gibi görenler halen var. 

Sözgelimi bugün 1955'teki 6-7 Eylül olaylarının Demokrat Parti döneminde olduğunun altını çizmekle uğraşanlar, DP'lileri ve onun devamındaki bugüne dek gelen siyasî çizgiyi mahkûm etmekle uğraşırken: Devletin içindeki gerçek suçluları bilerek ya da bilmeden saklamaya hizmet ediyorlar. Aynı şey, Madımak katliamının Erdal İnönü'nün iktidar ortaklığında gerçekleştiğini belirtenler için de geçerli. Burada sağcılık solculuk yarıştıranlar, bizleri birbirimizle çatıştırarak darbe ortamı oluşturmak için kan dökmekten dahi korkmayanların tuzağına düşmeye devam ediyor. Çünkü asıl sorumlular hiçbir zaman belli bir partiyi tutarak bu katliamları gerçekleştirmedi! Birçoğunun ahtapot gibi uzayan kolları, her siyasî oluşumun, her partinin derinliklerine dek uzanıyordu hep. 

Yine: Danıştay üyesi cinayeti de, Hrant Dink cinayeti de AKP hükümeti zamanında oldu ama bugün bu cinayetlerin tam da 80 öncesindeki gibi birer ortam olgunlaştırma operasyonu olduğu ve bizzat hükümeti devirmeye giden yolu açmak için devletin çok derinliklerinde organize edildiği biliniyor. 

Bugün sonuçlanması beklenen Hrant Dink davasını defalarca yazdık. Hemen her seferinde yine birileri "Bu kadar insan ölüyor, neden bu Ermeni'ye takıldınız?" demek suretiyle, devletin derin mekanizmasındaki suçluların korunmasına çanak tuttu. Davanın savcısı bile mütalaasında şöyle dedi oysa: "Bu sadece milliyetçi duyguları kabarmış gençlerin işlediği bir cinayet değildir, Ergenekon örgütünün Trabzon'daki bir hücresinin işidir. Bu hücrenin üst yapı ile örgütsel irtibatları ortaya çıkarılamamıştır." 

Hrant'ın ölüm yıldönümü olan 19 Ocak'ta saat 13.00'te Taksim'den Agos binasına dek sessiz bir yürüyüş gerçekleştirecek olan Hrant'ın arkadaşları, tüm adalet isteyenleri çağırıyor. "Beş yıldır önümüze konana bakıyoruz, alacaklıyız. Bu davanın unutulmasına göz yummak, arkadaşımızı bir daha öldürecek" diyorlar. Evet, bu dava, eğer böyle kapanırsa, 12 Eylül iddiannamesindeki gibi, 30 yıl daha beklememiz gerekebilir! Kaç olgunlaştırma planı, kaç kanlı operasyon, kaç canın kanı pahasına! 

 
Başbakanlığının bittiği an(!) 
Tenzile Hanım'ın yüzüne uzun uzun baktım. Gün boyunca bilgisayarların ve televizyonların ekranından onun oğluyla birlikte çektirdiği kareler geçti.


Daha doğrusu Tayyip Bey'in annesiyle birlikte çektirdiği kareler demek gerekiyor. Çünkü Tenzile Hanım'ın medyaya 'görüntü vermek' gibi bir meselesi yoktu bence. Tenzile Hanım'ın yüzündeki o kederli ve aynı anda coşkulu, bezgin, sıkılgan ama aynı anda mahcup ifade, bizleri çok sonraya davet ediyormuş meğer. Yaşamdan sonrasına. Ebediyete bakan o karede beni büyüleyen bu annenin simasına bakakaldım. 

Daha sonra video görüntülerini de izledim. Tenzile Hanım, oğlu Erdoğan tarafından bir sofraya oturtuluyor. Erdoğan, annesine doğru eğiliyor, ona haşarı oğlan çocuğu bakışlarıyla bakıyor: 'Hadi anne' der gibi! Birlikte objektiflere poz vermeleri için uğraşıyor, velhasıl durmaksızın pervane oluyor anasının etrafında. Annesi tepki vermemeye çalışıyor. Kendini tutuyor olmalı. Öyle rahat, gevşek filan değil, öyle bir insan değil zaten. Belki sahici olamamaktan mustarip en çok. O anda onun için Başbakan Erdoğan, eteklerinden çekiştiren çocuğu. Bir şey tutturduğu zamanlarda yaptığı gibi tıpkı. 

Yıllar önce, Erdoğan İstanbul belediye başkanı olduktan beş altı ay sonra onunla bir 'pazar söyleşisi' yapmıştım Yeni Yüzyıl gazetesi için. Çocukluk anılarından bahsederken babasının çok celalli olduğunu anlatmıştı. Erdoğan'ın yüzünden bulutlar geçmişti sert bir anısını anlattığı sırada. Hemen ardından, babasına karşı annesiyle nasıl ittifak ettiğini, nasıl suç ortaklığı yaptığını anlatmıştı tebessüm ederek. Kim bilir diye geçirmiştim içimden, neler çekmişti anneciği, celalli kocasına benzeyecek olan oğlundan! 

Bütün anneler böyledir aslında. Dört buçuk yaşımda annemi yitirdiğim için, anne evlat ilişkilerine hep 'öteki' olarak bakmak zorunda kaldım. Yaşıtlarım anneleriyle didişip dururken, annelerinin onlara bakışlarındaki ılık ürpertilerle merhametin nasıl kuşatıcı bir özellik olduğunu anlardım. Anne olmayı kimseden öğrenemezdiniz. Ancak sevenlerin bileceği bir sırdı bu. Evlatlar ne kadar da şanslıydı. 

Erdoğan'ın da yüzüne baktım görüntülerde uzun uzun. Annesine elbette çok şeyler vermek istiyor, ama vakti sınırlı ve o tabii bir başbakan. Yani Tenzile Hanım'ın Anneler Günü'nü kutlarken poz vermek durumunda. Bu kısıtlı koşullarda annesine vereceği belki en kıymetli hediye bu. Annesi biliyor. Oğluyla birlikte olduğu için elbette gözlerinin içi gülüyor. Ama Tenzile Hanım 'orada' değil. Ne gazetecilerle birlikte o anda, ne oturtulduğu sofrada, ne bulundukları o bahçeye ait. Başka bir yerde o. Kadim annelik bilgisiyle yoğrulduğu, elleriyle çocuklarını büyüttüğü, rızkını bulduğu, elleriyle semaya dönüp dua ettiği, şükrettiği, hamdettiği yerde... 

Oğlunun bir başbakan olması onu ne şımartmış, ne gösteriş düşkünü yapmış. Hep olduğu gibi o. Bugünün 'neo anne'leri gibi değil; 'bildiğini sanmıyor'. Bilmediğini biliyor. Bunun getirdiği bir teslimiyet içinde. Sahici bir özgürlük bu. Tenzile Hanım, eski anneler gibi: Neyse o! Oğlunun bir başbakan olduğunu ve bazı şeylerin 'mecburen' yapılması gerektiğini çoktan kabullenmiş. Razı olmayı, sabretmeyi, çile çekmeyi... Yine de hiç işi yok medyayla, polemiklerle, magazinle. Kendi haresinin içinde. Kendi bulutunun yağmuruyla avunuyor. 

Erdoğan sarılıyor bir başka karede annesine. Bir sonraki karede çiçekleri verecek, elini öpecek. Mahcup oluyor annesi. Yüzü al al olmuş. Ne yapacağını bilemiyor kucağına sığmayan çiçeklerle. Ama Erdoğan'ın onu bırakacağı yok! Son bir hamleyle kucaklıyor anacığını. Elini omzuna dolayıp sarılıyor. Yanak yanağa oldukları o an: Tenzile Hanım'ın yüzündeki katmanlar açılıyor, perdeler kalkıveriyor. Sahici bir buluşma daha işte. Kahkahalar eşliğinde. 

Ve: Erdoğan için başbakanlığının bittiği an! Anneleriyle büyümeyen çocuklar vaktinden önce olgunlaşır ve anne evlat ilişkilerinin ortasında kendilerini hep acemi hissederler. Anneleriyle büyümüş oğullar ise anneleri ebediyete intikal edene dek tam olarak büyümezler hiç. Artık hayallerine yama yapacak bu evlat. Annesinin ölümü ardından ondan en güzel anılarını iade alacak. Torunlarına aktarabilmek için. Allah rahmet eylesin. Mekânı cennet olsun Tenzile Hanım'ın.

 
Anayasal sürecin çıkmazları 
Abant buluşmaları kapsamında beş yıl içinde katıldığım üçüncü anayasa toplantısıydı.


Aslında katıldığım da söylenemez, salondaki güçlü kamera spotlarının gözlerimde oluşturduğu rahatsızlık yüzünden toplantılara pek iştirak edemedim. Fakat tabiri caizse 'havayı kokladım.' 

Geçtiğimiz hafta Tesev'in anayasa toplantısında dinleme fırsatı bulduğum Cemil Çiçek'i Abant'ta da dinledikten sonra, her ne kadar söyleminde daha gür ve net ifadelere rastlasam da, anayasa konusunda son dört yıllık beklentilerimin beni artık heyecanlandırmadığını fark ettim. Aynı şekilde diğer katılımcılar için de benzer bir izlenim edindim. 

Biraz açayım. Nisan ayının başında, sivil toplumdan gelen ve uzlaşma komisyonunda müzakere edilmekte olduğunu varsaydığımız taslak metinlerden yola çıkılarak anayasa maddelerinin yazılmaya başlanacağı söyleniyor. Ama gazetelere, televizyonlara, toplumun gündemine ve halkın gündelik hayat meselelerine bakınca... Hiç de böyle bir hava sezmiyoruz doğrusu. 

Medyayı da, ülkemizin sade insanlarını da anayasada yıllardır -özellikle Kürt meselesi bağlamında- çok tartıştığımız örneğin 66. maddenin metnini dert etmiş bir halde görmüyoruz. Dört yıl önce, Özbudun taslağı konuşulurken, toplumun farklı kesimlerinden heyecanlı öneriler gelirdi. Bugün ise daha ziyade cumhurbaşkanlığı seçimini, olası başbakan adaylarını, Erdoğan'ın sağlık durumunu, Ankara'daki çok konuşulan veya çok susulan kulisleri, hiç aklımızın ucundan geçmeyecek ilginçlikteki senaryoları konuşuyor herkes. 

Böyle bakıldığında Abant'ta yine üç buçuk saat boyunca anadilde eğitimin gerekliliğini veya kökene vurgu yapmayan bir anayasal vatandaşlık tanımını halen 'aramızda' tartışmaya devam etmemiz bende 'anayasal an'lardan giderek uzaklaştığımız hissini uyandırdı. Gerçi burası sürprizler, son dakika şokları, bitmeyen müzekere ve pazarlıklar memleketi. Ama beni kötümserliğe iten başka şeyler de var: 

Muhalefet partileri bu kez, bir önceki uzlaşmaz görünümleri yüzünden yine oy kaybetmeyi göze alamadıklarından, uzlaşma komisyonunu tıkayan taraf olmak istemiyorlar. Sivil anayasa yapılamasa bile bu süreçten AKP'nin yine her zaman olduğu gibi mağdur olup kazançlı çıkmasını, hatta oy oranını bu vesileyle artırmasını engellemek istiyorlar. Dolayısıyla verdikleri görüntü pozitif. AKP'nin hazırlayacağı bir anayasa taslağını 'medeni' ölçülerde tartışıp mutabakata varma ihtimallerinin yüksek olduğu yönünde. Ama bu sadece görüntüde kalabilir. 

Hükümet de eski tecrübesinden ders çıkarmış gözüküyor. Bu yüzden, uzlaşma sağlanamazsa, "bu salt AKP anayasasıdır" diyerek veya "seçim yaklaşırken anayasayı bu Meclis yapamaz" diyerek sistemi gayri eşru ilan edecek olanların eline koz vermeyi göze alamıyor. Meclis'te gerekli oy sayısına ulaşıp hazırlanan anayasa metnini referanduma sunsa dahi, muhalefet partilerinin kendisini yalnız bırakmasını tolere etmesi kolay değil. 

Muhalefet partileri son dakikada uzlaşmazlığa düşüp anayasa sürecini kilitlese dahi, AKP yine bu süreçten yara almadan kurtulabilir. "Görüyorsunuz bize anayasa yaptırmıyorlar" diyerek halkı da şahit tutabilir. Anayasa süreci tıkansa da tıkanmasa da, yani her iki durumda da hükümetin bunu oya tahvil etme şansı fazla. 

Ama süreç bir kez daha tıkanırsa olan Türkiye'ye olacak yine. Anayasa müzakerelerinin yerini yine şehit haberlerine, operasyonlara bırakma ihtimali bir yana, Suriye veya İran gerginliğinden yeni kriz üretecek olanların da aportta beklediği bir vakıa. Kısacası: Herkesin görünürde kurtulmak istediği ama bıçak kemiğe dayandığında hararetle sarıldığı bu darbe anayasamızla yönetilmeye devam edebiliriz bilinmeyen bir süre daha. 

Ölümü gösterip bizi sıtmaya razı edenler yüzünden "kaç madde değiştirsek kazançtır" diyerek, yine onar, yirmişer maddelik değişiklikler üzerinde mutabakat bulmak zorunda kalan siyasetçileri desteklemek dışında bir çaremiz kalmayacak. Bu da olabilir! 

Darbe anayasasını peyder pey değiştirmek de elbette onu hiç değiştirmemekten iyidir. Ama bu şekilde her geçen saniye dağa çıkışları, sokak eylemlerini artıracak, iç savaşlardan, komşularla krizlerden nemalanan güçler daha da dirilecek. Ergenekon, Susurluk ve benzeri yapıların farklı sektörlerdeki sözcülerinin sesi daha gür çıkacak. Bir kez daha aynı senaryoların sahnelenmesinde figüranlar olarak bulacağız kendimizi. Bundan da korkarım. 

Nitekim böyle bir süreci pişirmeye çalışanların hiç boş durmadığını gösteren şu haber de cabası: Şanlıurfa'da bir grup Aczmendi son zamanlarda sürekli kimlik kontrolü bahanesiyle polis tarafından durdurulduklarını ileri sürerek, kent merkezine gelmiş. Yaptıkları açıklamada ise kısaca şöyle demişler: "Bizlerin sabır sınırlarıyla oynamaya hakkınız yok. Bizler gibi gönüllü asayiş memuru olan Nur talebeleriyle uğraşmayın." 28 Şubat'a giden süreçteki 'ortam olgunlaştırma' günlerinden beri pek ortalıkta görünmüyorlardı oysa.

 
Katliamlarla örtülemeyen adalet 
Bugünlerde "ben yapmadım", "ben savunmadım", "ben söylemedim", "ben şantaj etmedim", "ben muhbirlik yapmadım" sözleri birbirine çarpıyor!


28 Şubat darbesi, tabiri caizse kendi çocuklarını yemeye başladı bugünlerde. Darbeden 15 yıl sonra, hakikat denizindeki ilk damlalar çoğalmaya daha yeni başlıyor. Ama zulmün inkârında bizzat zorbalar tarafından gedikler açılsa da 'büyük zulüm' sona ermiş değil. 

HAS Parti'nin 28 Şubat suç duyurusu sanırım bu süreci içinden tetikledi. Evet belki zamanı geliyordu usul usul. Ergenekon'un hakkıyla yargılanması için 28 Şubat dönemine mutlaka el atılacaktı. Öyle ya, sadece o dönem ordudan brifing alan hakimlerle savcılar bile kaç davanın konusu olacak nitelikte. 

Ama içinden geçtiğimiz dönem, zalimlerin itiraflarıyla bezeli. İşkenceciler, darbeciler, ıslak imzacılar, şantajcılar, hedef göstericileri peyderpey gerçeklerin ortaya çıkmasına hizmet etmeye başladı zorbalıklarını kabullenerek. Son çare olarak. Suç duyuruları ise bu süreçte gecikmiş adalet talebine karşılık geliyor. 

Bu olumlu gelişmelerle iç içe epey sancılı bir süreç daha yaşanıyor. Türkiye'nin dış konjonktürde elini güçlendirmek istemeyenler -içteki ittifakları üzerinden- barış müzakerelerini sabote etmek için yalnızca orada burada bomba patlatmıyor, aynı zamanda daha derin bir şiddet de uyguluyorlar. Adıyaman ve Hatay'da Alevi vatandaşların evlerinin kapısına konulan işaretler, 93'teki gibi o kanlı sürecin kıvılcımını yakmayı da hedeflemiş belli ki. Hem de tam Sivas davasının zamanaşımına uğramak üzere olduğu bugünlerde. 

Önce birkaç isim sayalım: Bahçelievler katliamı, 1 Mayıs katliamı, Sivas katliamı, Başbağlar katliamı, Maraş katliamı... Üst üste saymaya başlayınca, acısı ve dehşeti nasıl da azalıyor değil mi? Oysa hepsi de zihin ve kalbimizi rehin alan büyük felaketler. Suçluları hakkıyla yargılanmadığı için halen canlılar, pıhtılaşmamış acılarıyla. 

En kötüsü de, bu katliamların bugün halen tekrar edilebilir senaryolar olarak önümüze ısıtılıp servis edilmeleri karşısında bize layık görülen 'öğrenilmiş çaresizlik'. Kamuoyunda pek duyulmamış ama 90'lar boyunca Kürt vatandaşların dünyasını delik deşik etmiş daha nice katliam vardı, operativ güçler tarafından gayri resmi tarihimize 'ortam olgunlaştırmak' üzere geçirilmiş olan... Uludere katliamı ise tüm bunlar arasında hem en taze olanı. Hem de en fazla 'görünür olanı'. 

Bugünlerde sosyal medyada devam eden bir etkinlik var. Adı: "Unutursak KalbimizKurusun". 20 Şubat'ta başlayan kampanya 34 gün boyunca akşamları dokuz otuz altı ile on otuz altı arasında devam edecek. MAZLUMDER ve İHD'nin de aralarında bulunduğu sivil toplum kuruluşlarının kurduğu "Roboskî İçin Adalet Platformu" kapsamındaki kampanyayı başlatanlardan yazar Reha Ruhavioğlu, "Amacımız adalet talebimizi diri tutmak ve Roboskî katliamını unutmaya yüz tutmuş zihinlere hatırlatmak." diyor. Bu başlığın da şair İbrahim Halil Baran'ın Roboskî katliamı için yazdığı, "Katır sırtında taşınan ölüler/ Unutursam kalbim kurusun!" dizelerinden esinlenerek oluşturulduğunu belirtiyor. 

Katliamın üzerinden iki aydan fazla geçti. Şırnak'ın Qileban (Uludere) ilçesi Bujeh (Gülyazı) ve Roboskî (Ortasu) köylerinden Irak'a meşrulaşmış ifadesiyle 'sınır ticareti' için gitmiş ve köylerine dönmekte olan sivillerin üzerine henüz sınırın Irak tarafında iken ordunun savaş uçakları tarafından atılan bombalarla 34 kişi ölmüştü. 

İstatistik olup tozlu arşivlerde unutturulmak yerine adalet beklenen bu nice katliamdan birinde, toprakta kanı pıhtılaşmamış mazlumlardan birinin temsili hikâyesinden kısa bir kesit: "Ben Hamza Encü'yüm. Babamdan kalma bir işim, gizli tütün içmelerim vardı, kaçakçıydım. Yaş 20'ye dayanınca askere gittim; siz deyin Tunceli, ben diyeyim Dersim. Bizim evde uyku girmedi kimsenin gözlerine. Her seferinde 'şükür ki Hamza değil' sevinci 'Allah anasına babasına sabır versin' hüznüne bırakırdı yerini. Terhis olup hacdan döner gibi karşılandığımda anlamıştım nasıl beklendiğimi. 

Bir yuva hayali kuruyor, bir yandan hazırlık yapıyordum. Roboskî'de ne bir fabrika bacası tüter ne de ekilip biçilecek tarla vardır. Yegâne ekmek kapımız sizin 'kaçakçılık' dediğiniz ata mesleği. Tepemize düşen ilk bombanın ateşi Roboskî'nin kıyameti oldu. Ömür tesbihimin ipi koptu. Her bir yaşım bir tesbih tanesi gibi savruldu Roboskî'nin kayalarına... 

Kız kardeşim Berivan bu kahreden acıya dayanamadı, kendini bıçakladı. Annem, Roboskî'nin dört bir yanına savrulan ciğerinin bir parçasını toplamaya çıktı ama nafile. Otopsi raporuna 'aidiyeti bilinmeyen kol ve bacak' olarak geçtim! 80 kiloluk Hamza'sının 10 kilosuna iki gün sonra kavuşabildi anam. Her dağa, her taşa Fatiha okumasın da ne yapsın? Eğer beni öldüren bombalar adaleti de öldürmediyse, adalet talep ediyorum. Herkesin hakkı değil mi adalet?" 

 
Dünyanın en somut iletişimi 
Nasıl unuttuk kendimizi bu kadar! Hava soğukken, doğalgazla ısınan evlerde elektrik kesildiğinde mesela...


Üşümekten başka ne yaptık? Ne yapabiliriz? Kapitalizmin sunduğu nimetlere istediğiniz kadar şükredin, istediğiniz kadar varlığınızdan infak edin... İnsanlık kendini eksiltiyor giderek. 

Ne odun kesmeyi biliyoruz artık, ne doğada yıldırımlı bir sağanak boyunca nasıl barınmamız gerektiğini. Bugünkü çocuklar bilgisayar tuşlarına basmayı öğrenmiş vaziyette doğuyorlar gerçi ama ağaca çıkmayı pek bilmiyorlar. 

Domatesin markette yetiştiğini sanan çocuklara genleriyle oynanmış ürünlerin insanı ve doğayı nasıl uzun vadeli tahrip ettiğini hangi dille anlatabilirsiniz? Su deyince, su kaynağını değil, musluğu hatırlayan çocuklar için doğada bir inek görmek bir korkma sebebi olabiliyor. 

Televizyon kanallarındaki belgesellere hiç dikkat ettiniz mi? Son yıllarda en revaçta olanlar içinde ağaç, çiçek, hayvan, temiz hava, nehir, dağ geçen filmler. Mesela üzüm hasadı veya gül yetiştiriciliği. Veya artık teşhire açık bir özelliği olmadığı için kameralardan uzak kalmış, bir kenara itilmiş ıssız bozkırlarda kadim kültürlerin harabelerini keşfediş... 

Bu gibi filmlerin yanı sıra 'doğada yaşayanlar'ın tartışılmaz bir seyirci kitlesi olduğunu inkâr edemeyiz. Doğada tek başına yaşamaya çalışan bir adamın kendine ev yapışı, ısınacak malzeme temin edişi bir haber niteliği taşıyor bizim için. Uzak ve zor yollarda arabayla macera arayan ekibi de hayranlıkla izliyoruz. 

Aynı şekilde uzun yaşamanın yolları üzerine ne tip görsel malzeme kullanıldığını da artık hepimiz ezberledik: Çimene, toprağa basan, dağ eteklerinde yaşayan, antibiyotiksiz süt içen, organik meyve yiyen 'eski insanlar'a bakakalıyoruz bir laboratuvar mucizesi gibi. 

Artık stres haplarıyla, terapi koltuklarıyla, olumlu enerji kurslarıyla, çakra açan alternatif tıpçılarla vesaire insanlığımızı hatırlamaya çalışıyoruz. 

İnsanı kopardık dalından, paramparça ettik. Onun tüm organlarını başka uzmanlara ayırdık. Tansiyon sorununuzu çözen uzman, size verdiği ilaçla pekala kanser olmanıza yol açabiliyor. İnsanı sorumlu olduğu tek uzmanlık alanından ibaret görmek, salt doktorların hatası tabii ki değil. Sağlığın ve her şeyin birbirinden bağımsız olarak sektörleşmesiyle ilgili. Romatizmanızı azaltmaya talip kişi, sizin kalp hastalığınızı tedavi etmeyi bilmez. Siz koskoca bir 'romatizmal efekt'ten ibaretsinizdir onun nazarında. 

Kadim dünyada insanın tüm organlarıyla birlikte bir bütün olduğu bilinci yerleşikti. Şimdiyse her uzvumuz kendinden menkul, fazlasıyla anonim, hakikatinden kopmuş ve kendini teşhir ederek varolduğunu kanıtlamaya çalışıyor. Gözler bir teşhir nesnesi, dudaklar öyle, eller, tırnaklar, ayak parmakları, diz kapakları... Bunlar için birbirinden ayrı 'bakım' önerileri mevcut. Sanki insandan bağımsız onlar. 

Bize ait değil de, bizim kendi başımıza imal ettiğimiz birer 'nesne' onlar. Sanki kendimizi kendi içimizden çıkararak üretmişiz gibi... İnsanı işte böyle kendinde imha ettikçe, insanlıkla olan bağını da kopardık çoktan. Bireysellik giderek bireyciliği putlaştırdı. Farklılaşmak önemli bir meziyet haline geldikçe, benzerliklerimiz göz doldurmaz oldu. 

Nasıl da unuttuk değil mi; yaratılış hiyerarşisine göre, her varlık biricikti. Biricikliğimiz hepimizin ortak niteliğiydi yani. Yaratılış hikmetlerimize kör kalmak da benzer bir etki uyandırdı bizde ne zamandır. Artık ellerin ne için var olduğunu, dilin, beynin, kulakların, ayakların ne işe yaradığını da bilmiyoruz. Kişisel gelişim ve kişisel tatmin odaklı bir amaca odaklandık kaldık. Dünyaya kilitledik lime lime ettiğimiz insanı. 

Sahiden de göz neyi görmek, neyi görmemek için vardı? Ya dil, neyi dillendirmek neyi susmak için? Eller biraz da semaya açılıp dua etmek için değil miydi? Dil, Sevgili'ye selam yollamak, Yaradan'ı zikretmek için? Ya ayaklar? Mesela Merve ile Safa arasında sa'y ederken veya Arafat'tan Müzdelife'ye giderken ne amaçla yürüyorlardı yara bere içinde olmak pahasına? 

Romalılar gibi arenada bir gösteri izleyerek oturduğumuz yerde bir şeye inanmak vücudumuzu pasifize etti. İnsan, inandığı şeye her uzvuyla emek vermeli. İnanç, zihinsel bir faaliyetten öteye geçmezse, felsefe olur. Hikmeti keninden meçhul ve göreceli. 

Bu dünyada mevcut olma nedenimiz vücudumuza nakşedilmiş, elimizde, yüzümüzde, alnımızda, her zerremizde bütünsel olarak var aslında. Vicdanımıza vecd gibi bir yolla gelen bu fıtri bilgide mevcut olan hakikatin birliğini bilmek yetmez: Bir eylem gerektirir. Bir insanla onu sevdiğinizi paylaşmazsanız, bunu bilmek sizi sevgili yapmaya yetmez, değil mi? 

Dağınık parçalarımızı topladıkça vücudumuzun neyi bildiğini hatırlamaya başlayacağız. Bilen vücut, bildiğini göstermek istediğinde, bu ibadet olur. İbadet eden vücut, artık salt vücut değil, varlıktır. Vicdanında hakikati bilen şuurlu varlık. Kâinatın tüm hallerini kendinde ifadeye bürünen vücut, dünyanın en somut iletişimini kurar aslında. Her şeyin birbirine bağlı olduğunu kanıtlarcasına. 

 
Çay kahve içip neyle savaşıyoruz? 
Kaddafi'nin oğullarından Seyfülislam, muhaliflerin Sirte'ye saldırmaları halinde '20 bin hazır, istekli ve vasıflı asker'in onları karşılayacağını belirtmiş ve eklemiş: "Lider iyi, çay içiyoruz, kahve içiyoruz, savaşıyoruz!"


Dünyanın herhangi bir toprak parçasında; Suriye, Somali, Dersim, Diyarbakır... Ya da Mavi Marmara olayındaki gibi denizinde... Belki bayırında, sokağında, deresinde dünyanın. Kaybedecekleri bir şey kalmayan zorbaların, bunu idrakıyla, savaşa, kıyıma, katliama bir 'ayakta kalma' kılıfı biçmekten başka çaresi de kalmıyor. Bir tür direniş yöntemi kisvesi altında uzaktan kumandalı, uzun namlulu zulümlerini hız kesmeden devam ettiriyorlar. 

Savaşmaktan başka 'kostümlü prova' yok onlara mahşere dek. Bazen devletler bile böyle ayakta duruyor, şahit oluyoruz. 

'İstekli ve vasıflı' savaşçılar, sizden 'vur' emri beklerken, kendi adınıza başkalarını vuruşturarak öldürme yegâne zaferiniz oluyorsa: Sizde 'anılmaya değer' ne kalacaktır ölüp gittiğinizde? Ya da şöyle soralım: Size nasıl gelecektir ölüm? Hangi yüzüyle... Ölümün bir devam ediş olduğu gerçeğiyle yüzleşmeye ne kadar isteklisiniz? Emrinizdeki askerlerin öldürmeye olan istekliliği kadar? Mesela?.. 

Haksız yere katlettiğiniz binlercesinin kanı on yıllardır pıhtılaşmamıştır daha. Ama nefsinize söz geçiremiyor, toprağa alnınızı koyamıyorsunuz bir türlü. Yakarıp yalvaramıyor, affetmiyor, affedemiyorsunuz. Nefsinizin heykellerini kıramıyor, putlarınızı taşlayamıyorsunuz. 

Öyleyse geriye zulmetmek kalıyor işte. Kendinize, başkalarına. Zaferden ziyade, en büyük yenilgi. Yapıldığınız toprak, balçık gibi almaktadır nefsinizi içine. En çok zulmettiğiniz. 

Dünyanın herhangi bir yerinde, herhangi bir zamanında şiddetin yöntemleri değişse de, dürtüsü ve nedenleri değişmiyor. Ne modernleşiyor saldırganlık, ne de demode oluyor. 

Başkalarını vurdurmak dışında, kendi iktidarınızı korumak adına saldırma gerekçeleri icat edip kıyım yapmayı da meşrulaştırıyorsunuz sonra. Mesela uluslararası medyayla. Paralı sözcülerinizle. Özel veya tüzel raporlarınızla... Legal katliamlar sonucu, anayasal ölüler gömüyorsunuz toprağınıza. 

Toprak tanık oluyor. Umursamıyorsunuz. Sonra bazen o da yetmiyor. Öldürmeyi birtakım ulvi değerler adına kutsallaştırıyor, şiddeti bir manevi imkân olarak görüyorsunuz. Zafer kazanmanızın manası döktüğünüz kanın miktarıyla ölçülür sanıyorsunuz. 

Ama... Savaş baronlarının mesela bizimki gibi bol olduğu topraklarda bir türlü bitirilmeyen savaşlar yüzünden, yıllar geçtikçe, öldürmenin tırnak içindeki kutsallığı da tükenip gidiyor. 

Geriye tek bir format kalıyor: Varoluş hakikati olarak öldürmek. Belki ekmek su kadar bir kıymeti dahi kalmamıştır ama bunun artık. Kaddafi'nin oğlunun dediği gibi: Çay içmek gibi, kahve içmek gibi bir öldürmek... En büyük savaş bu olmuştur. Barış; savaşın diğer adı olarak. Daima. 

Hazreti insanın 'büyük savaş' teması ise nefsle mücadeleyle ilgili. İnsanın kendi nefsine tamamen hükmetmesi ve onu katletmesi mümkün olmadığı için, onunla uyumlu, onu bilerek yaşamaya çalışmak, nefsimizle bu anlamda mücadele etmek asıl büyük savaş. Gerektiğinde Hz. Ali gibi, düşmanına karşı nefsinizde kin uyandığında -galipken dahi- savaş meydanını terk edeceksiniz. Bu kadar büyük, asıl savaş. 

Toprağın altında duasız kalmış, unutulmuş, çoktan kurda kuşa yem olmuş metaforik olarak sayısız 'nefs' kıyametle gelecek dirilişi bekliyor. Her biri kendi mücadelesini toprağın altında da sürdürüyor. Ve vaktin sonuna yaklaştıkça, saatlerın kadranları hızlanıyor. 

Yeniden dirilişin 'kostümlü provası' toprağın her iki tarafında devam ediyor. Ölürken neye şahit olduğumuzun bilgisi burada işte. Bağrında kendi toprağımızın. Kimse imha edemiyor onu, ne salkım bombalarıyla, ne insansız uçaklarla... 

Bazı ölülerimizin ismi çoktan unutulmuş, silinmiş. Bazılarının mezarı yok. Kiminin organları delik deşik toprak altında. Onlar üç-beş kuşak sonra unutulacak. Duasız, isimsiz kalacaklar. Ama ölüm unutulmuyor. O bize ait. Bizdeki sonsuzluğa. 

Kıyametle dirilecek olan ne sadece hayallerimiz, ne de anılar. Dirilecek olan nefs. Vücuda geri dönüş: Her şeyin yerli yerine konması için. Ve her şey -toprak altında ve üstünde- yerli yerine konduğunda. Zulüm yüzünü adalete dönecek. 

Ecel ile mahşer arasında bir ara vakitte tutuyor bizi şimdi toprak. Saldırganlık ile direniş, kıyım ile kıyam arasında. Had ile hudud, can ile ceset arasında... Çay kahve içip neyle savaşıyoruz, bir daha düşünelim. 

 
Kalpten kalbe geçişler... 
Geçtiğimiz günlerde Doç. Ekrem Demirli'nin Nuriye Akman'a verdiği söyleşiyi okuyup bir kenara ayırmıştım.


Bir kez daha altını çizme, okurla paylaşma ihtiyacıydı sanırım benimkisi. Zira Demirli'nin sözlerinden çıkaracağımız pek çok şey var. Demirli, benim, tabiri caizse 'manevi pirim' dediğim İbn Arabi'nin 'Fütuhat-ı Mekkiyye' adlı yirmi ciltlik meşhur eserini Türkçeye kazandıran kişi aynı zamanda. 

Demirli'yle söyleşi yapan Akman, kendi deyişiyle temel eksenini ilahi tecrübelerin kişiye özel olup olmadığı üzerine oturtmuştu söyleşisinde. Demirli, bir yerde şöyle diyor: "Mesela İbn Arabi bizi kitaplarıyla irşad ediyor." Akman ise bir şerh düşme ihtiyacında: "Ama o bir keşif ehli. Bu keşifler kişiye özel değil midir?" 

Demirli, "Her şey özel olsa o zaman iletişim kurulamaz hiç kimse arasında ve hiç kimse kimseye bir şey öğretemez." diye yanıtlıyor onu. Bir başka yerde de, İbn Arabi'nin edindiği bilginin ondaki tesirini, ondaki halini okumamızın, o tecrübenin bilgisini paylaşmamızın önemine değiniyor. Akman'a katılıyorum. Kimse kimseye inanç öğretemez, kalbindeki inancı bire bir bilemez, kalbinin hükmünü de veremez. Bu, kişinin kalbiyle Rabbi arasındaki sırdır. Bu anlamda, hepimiz, ezelden ebede bizde nakşolunmuş hakikat bilgisini taşıma biçimlerimizle ayrışıyoruz. Neye inandığı kişinin 'ilah'ını belirliyor. Ama bir de aşk hali var! Allah'ın izniyle kalpten kalbe geçişlerimiz var. 

İbn Arabi'yle ilk tanışmam, Demirli'nin çevirdiği ciltlerde de sonradan yer alacak olan 'Harflerin İlmi' (Asa yayınları, çeviren Mahmut Kanık) sayesinde olmuştu. Kelimelerle, harflerle ve yazının ruhuyla soluk alıp veren biri olduğum için, kitap raflarında bu isim dikkatimi çekmişti. İbn Arabi'yi o ana dek sadece Guenon gibi bazı yazarların eserlerinde verdiği atıf kaynaklardan tanıyordum. 

2001 yılının Ramazan ayıydı. O vakitler ne Kur'an okumayı, ne Arap harflerini hiç bilmememe rağmen, içinde bol bol harflerin ilahi nitelikleri ve katman katman anlamlarına dair sözler olan bu eseri sanki önceden biliyormuşum gibi, sanki kalbimde ezelden beri bütün bu okuduklarımın bir karşılığı varmış gibi hayret ve hasretle okumuştum. Okumakla yetinmemiş, altını çizdiğim satırları, ki kitabın belki yarısından fazlasıydı, üşenmeyip defterime aktarmıştım. Bambaşka bir dilin alfabesiydi benim için. Bildiğim her şey başka bir şeye bürünüyordu o eseri okurken. 

Ramazan'ın bereketi de bu mucizeye eşlik ediyordu şüphesiz. Çünkü Allah'a inanmakla birlikte İslam'a dair, dine dair hiçbir mefhumum yoktu o vakte dek. Etrafımda bu anlamda dindar biri de yoktu. İşte bu, sonradan geriye dönüp baktığımda, çok ama çok mucizevi bir şeydi benim için. 

Günümüzde geleneksel bir çevreden gelmiyorsanız, dinin zahiri kısmına ait gündelik hayat pratikleriniz yoksa, kalbinizin açılması genellikle tasavvufi metinlerle olabiliyor. Halbuki esasta, kurallara uyarak başlanılması daha fıtri olanıdır. Bireyciliğin kutsandığı, dilin sekülerleştiği, anlamların mecazından koptuğu bir çağda, insanın en mahrem yeri olan kalbi galiba batın olana daha kolay meyletmeye başlıyor. Bunun sakıncaları da çok fazla. Ama bir de nasip meselesi var. Bazen en sığ katmanından da olsa, bu kıyısız okyanusa dalıveriyorsunuz. 

Hikâyeme döneyim. 'Harflerin İlmi'nde kelimelerin anlamlarının bizzat onları oluşturan harflerde gizli olduğu bir dilin alfabesiyle, rakamlarıyla tanışmıştım. İlahi sırların etimolojik özlerine açılmaya başladıkça, varoluşun harflerden zuhur etmesiyle, nemli, kuru, soğuk ve sıcak harflerin dilde ve havada bıraktıkları yankıyı, en dış çeperinden de olsa, işitir gibi oluyordum. Vav harfinin, nun harfinin derinliklerine dalmaya başlıyordum... Aynı dönemlerde İbn Arabi'nin en sevdiğim eserlerinden biri olan Arzuların Tercümanı'nı, yine Demirli'nin çevirilerinde yer alacak olan 'İlahi aşk'ı ve ardından Füsus ül Hikem'i ilk okuduğumda 'cahiliyemden ilmime' belki ancak tek bir adım atabilmiş biri olarak hayretler içinde kalıyordum. Çünkü İbn Arabi'den açıklanamaz bir biçimde ilham alıyor, rüyalarımda onun sözleriyle düşünüyor, onun sesini fısıltılarla duyuyor ve uyanıp not alıyordum. Bazen uyanıkken öyle net düşünceler geliyordu ki zihnime, bunları nasıl akledebildiğime şaşıyordum. 

Dış dünya ile irtibatım giderek azalmıştı, bir roman yazmaya çalışıyordum. Ve İbn Arabi hayatıma girdiğinden beri, yazmaya çalıştığım roman da durmadan değişiyor, giderek bambaşka bir boyuta bürünüyordu. Bu ilk süreç beş yıla yayıldı. Etrafımda paylaşacak kimse olmamasına rağmen, dinin 'iç yüzü'ne beni çağıran bin bir eser birikmekteydi giderek iç dünyamda. 

Bütün bunları neden anlatma gereği duyduğumu anlamışsınızdır artık: Evet, kendisinin de 800 yıl önceden bizlere müjdelediği gibi, İbn Arabi irşad etmeye devam ediyor. (Gerçi Demirli, irşadın sürdüğünü söylerken benim gibi avamdan birilerini kast etmemiştir ama olsun!) Onun gibi başka büyük veliler de. Demirli'den buna vesile olduğu için Allah razı olsun. Yine bir İbn Arabi 'talebesi'nin hatırlattığı gibi: "Ustalar der ki, öğrenmek, kalpten kalbe geçiştir." 

 
Çikolataya en benzeyen şey! 
Mahallemizde gösterişli bir çikolata dükkânı var. Vitrininde birbirinden farklı çeşitte sergilenen çikolatalar göz kamaştırır. Önünden geçerken pek merakımı cezbetmez.


Binlerce 'şey'den biridir bu dünyada. Ama bu kez bir komşumun tavsiyesiyle, gideceğim davete oradan çikolata almaya karar verdim, içeri girdim. Girer girmez burnuma birbirinden egzantrik kokular çarptı. Her çikolata parçacığı bir başka 'imalat harikası'ydı. Kimi sahanda yumurta biçiminde, kimi üzüm salkımı. Bir diğeri çiçek. Her birinin ayrı bir adı vardı. İştah, haz ve zevki çağrıştıran onlarca ad. Neyi alacağımı şaşırdım. 

Benim gibi sadece ihtiyaç hâsıl olduğunda bir şey satın alan biri, kapitalizmin zirvesindeki sektörler için, müşteri dahi sayılamaz. Acelem vardı, sabredeyim dedim. Ve yeni nesil çeşitler arasında kendi zevkime uygun, dümdüz, yalın, gösterişsiz, yekpare bir 'şey' bulmaya çalıştım. Çikolataya en benzeyen şeyi! Mahallemizdeki vitrinlerde sergilenen o kadar ama o kadar fazla 'şey' vardır ki. Hediyelik eşyanın sayısız çeşidi. Bu yıl mesela nar biblolar revaçta. Bazen vitrinlere gözüm takılıyor geçerken. Kırmızı porselen nar, cam nar, plastik nar. Alıyorsun, koyuyorsun mesela masana. Ya da birkaç tane birden alıp bir kâsenin içine koyuyorsun, gerçeğine benzetme niyetiyle. Dekoratif dursun, göz doldursun. Boşlukları kapatsın. 

Sonra nar biçimli çikolata, nar görünümlü şekerleme, nar desenli bebek eşyaları, nar rengi elbise, narlı bebek önlükleri. Bebek mağazaları ise bu kapitalist çeşitliliğin nasıl sektöre dönüştüğünün en sağlam örneklerinden biridir. Soft emilimli emzikler, sert emilimli emzikler, renkli emzikler, şeffaf emzikler. Bir iki haftadan fazla giyilmeyecek bebe tulumların onlarca farklı versiyonu. Bir başka bereketli alan da örtü sektörü kuşkusuz. Leke tutmayan örtüler, işlemeli örtüler, kolay ütülenen örtüler, çeyizlik örtüler. Kelebek desenli yemek takımı, laleli, kuşlu takımlar, promosyon ürünlü yemek takımları, indirimdeki takımlar... Derken soğuk algınlığı için bitki çayı, öksürük için bitki çayı, tıksırık için bitki çayı, hapşuruk için... 

Çikolata dükkânından çıktığımda elimde mütevazı bir kutu vardı. Ama epey terlemiştim karar verene kadar. Fiyatı, miktarı, süsü, kokusu, içine konulacağı kutusu, kurdelası... derken, müşterileri özgür seçimler yaptığına ikna eden bu sistemin bizi her seferinde ne kadar tutsak ettiğini bir kez daha deneyimlemiştim. 

Bugünün genç kuşakları bu çeşitliliğin içine doğdular. Bütçesi yetmeyenler dahi benden daha iyi biliyorlar, neyin nerede kaç çeşit olduğunu. Değişim hızlandıkça yeni nesillerle bir öncekiler arasındaki uçurum hızla açılıyor. Saatlerle çağ atlıyoruz artık. Nesnelerden nesneler devşiriyor, şeylerden şeyciklere göçüyoruz durmadan. Çikolataları binbir parçaya böldüğümüz gibi, vücudu, vakti, aklı, ahlakı, mekânı, insanı, insanlığı da bitimsiz parçalara bölüyor ve giderek her bir parçayı ayrı ayrı tanımlayıp birbirimize pazarlıyoruz. Büyük bir haz ve hevesle. Ne kadar tüketici! 

Buna bir de zamanın ruhu olan başka 'paramparçalıklar'ı ekleyelim: Kimliklerimizi mesela. Etnik kökenimizle, mezhebimizle, memleketimizle, köyümüzle, kasabamızla, hatta mahallemizle edindiğimiz kimliklerle bakıyoruz diğerimize, dünyaya, hayata. Paramparça bir algıyla. Eskaza birinin bir kimliğini beğenmiyorsak, o kişiyi de sevmiyoruz otomatik olarak. Ne kadar alçaltıcı, insanlıktan çıkarıcı bir bakış. Fark etmiyoruz. Kadın olmanın, anne olmanın bile farklı alt kimlikleri var artık. Özgür kadın, kariyer kadını, güçlü kadın, aile kadını, ev kadını, aptal kadın, akıllı kadın. Bunların çoğu ataerkil bir söylemle dilimize yapışsa da, kadınlar da birbirine böyle bakıyor. Modern anne, muhafazakâr anne, liberal anne, neo anne... 

Sosyoloji topluma bakarken her şeyi kategorize etmek zorunda, analiz edebilmek için. Ama iç içeliği, şeyler arası geçişkenliği göz ardı ediyor ister istemez. Gecenin gündüzü içermesini, aydınlığın karanlığa dönmesinin hakikatini kavrayamıyor şablon yöntemlere uyarlayarak. Eşlerin birbirine dünyada 'libas' olmasına dair bir algısı olmadığı için, eşlerin gündelik hayatta birbirine 'partner' olmasını hakikatin bütünü olarak ele alıyor. 

Peki, irili ufaklı onlarca fabrikasyon tanımla hayata başlayan bugünkü kuşaklar istedikleri çeşitteki çikolatayı yeme özgürlüğüne ulaşmaya yönlendirilirken ne oluyor? Sonsuzluk da bu dünyaya hapsediliyor, bütün versiyonlarıyla. Ölüm algımızı ise ne yaparsak yapalım parçalayamıyoruz. Daima orada duruyor. Ne kimlik dinliyor, ne çeşit, ne versiyon! O yüzden bu sistemin tek çaresi onu bize unutturmak. Bize yetişemeyen saatlere, bunca yorgun düşmüş yıllara bir de böyle bakalım. Ölümü sık sık hatırlayarak. Böylesine bölünmüş, parçalanmış hayatı ölüm ile yeniden bütünleyebilir, hakikatin birliğine dönebiliriz belki.

 
Yarın yüzleşeceğimiz hakikatler için... 
Çoğulcu, sivil ve özgürlükçü bir anayasayı hep birlikte yapmaya çalıştığımız bir dönemde, amacım geçtiğimiz haftasonu katıldığım etkinlikteki izlenimlerimi paylaşmaktı.


Kanın oluk oluk aktığı bugünlerde hakikat komisyonlarından bahsetmek lüks gibi dursa da değil. Gerçeğe nasıl tanıklık edebiliriz, daha doğrusu hangi hakikatleri kayda nasıl geçirebiliriz diye dertlenmenin tam zamanı. Yarının tarih tanıklıkları ve sözlü çalışmalar için bugünleri bütün karmaşıklığıyla kayda geçirmemiz gerek. O yüzden toplantının ayrıntılarını anlatmayı daha elverişli bir zamana bırakıyorum. Küçük notlar halinde kaydetmeye çalışacağım bugünün tanıklıklarından bazılarını. Yer darlığı nedeniyle sadece bazılarını. 

Türkiye'nin dış politikasından rahatsız olanların 'içeri'yi karıştırma derdinde olduğunu not edelim hakikat komisyonları için öncelikle. Mesela bazı Batılı haber ajanslarının 'Kürt isyancı hareketi'nin direnişinden bahsederken, öldürülenlerin çoğunun Kürt olduğunu söylememesini... Ve bu isyancı hareketi desteklemeyen Kürtlerin varlığını ise pek telaffuz etmemesini... Hükümetin barış konusunda samimi olmadığını söyleyerek barışı sadece kendilerinin getireceğini söyleyenlerin yaptığı ucuz siyasetin nasıl masum kanıyla beslendiğini... PKK-MİT görüşmelerinin dahi toplumda kabul bulduğu, çok geniş kitlelerin ilk kez olarak gerçeği biraz olsun idrak ettiği ve Kürtlerin mağduriyetini fark ettiği bir dönemde PKK saldırılarının nasıl başladığını... 

KCK tutuklamaları karşılığında eline silah almanın meşru olduğunu savunanların, KCK'lıların azmettiriciliğinden, medyada hemen her gün yer alan ve suç delili oluşturan toplum mühendisliklerinden hiç dem vurmamasını... Silahsız olmalarının masumiyet için yeterli olduğunu söylemelerini... PKK, Çukurca eylemini "KCK tutuklamalarına karşı yapılmış devrimci bir operasyon" diyerek direniş ideolojisi oluşturmaya çalışırken, sokaktaki insanın PKK ile KCK'nın farklı şeyler olduğuna ikna olmadığını... Devrimci savaş yürütenlerin devletle barış masasına oturmasının mümkünlüğüne geniş kitlelerin inanmakta zorlandığını... 

Anayasa uzlaşma komisyonunun toplanacağı gün gelen büyük saldırıyla memleketin meclislerinde anayasa taslakları değil, sokaklarında öfkeli Türklerin toplandığını ve bu çatışmayı sokağa taşımak isteyenlerin memnuniyetini... "Barışı muhafazakârlar, liberaller değil ancak biz sosyalistler Kürt hareketiyle birlikte getiririz" diyerek barışı tekeline alan ve bu dönemde şiddetin kabul görmesine çanak tutan entelijansiyanın sözlerini... Hep kayda geçirebiliriz. 

Davetli kılığına girerek düğün basanlara, öğrenci yurdu yakanlara, asker kılığında yaklaşıp askerlere saldıranlara, sokak ortasında sivilleri infaz edenlere, savunmasız halde futbol oynayanlara ateş edenlere, uzaktan kumandayla mayın patlatanlara ister gerilla deyin, ister terörist, ister başka şey. Terör değil de savaşsa bu yaşanılanlar, 'kendi kılıklarında' bir savaşçı gibi savaşmadıklarını, pusu yöntemleriyle direnişin hakkaniyetli dilini konuşamayacaklarını da kayda geçirmemiz gerek. Kürt Baharı, demokratik özerklik, sivil itaatsizlik gibi söylemlerin toplumsal barışa dair neler getirdiğinin hakkıyla dökümü yapılabilir mi bilmiyorum ama 'konjonktürel gerçekler'e de eğilmemiz gerek. PKK saldırıları 90'lı yılların sansürcü ve karanlık devleti karşısında bir direniş olarak algılanırdı. İşkencelerden, infazlardan, faili meçhullerden, anadilden, kayıplardan dem vurulurdu. Şimdi ise Suriyeli PKK'lılarla Esad rejiminin ilişkisinden, ülkenin batısında bomba sevk eden Suriyeliler'den, İran bağlantılarından, Kürt Şii ittifakından filan bahsediliyor her saldırı sonrasında. Bunların doğru olup olmaması değil, gerçekmiş gibi algılanarak tartışılması, bizlerin de bunu kanıksamamız yeterince ipucu verecektir komisyonlara bugünkü toplumsal algılar adına. 

Elbette en başta devletin olduğu gibi, ordunun da yüzleşmesi gereken çok şey var. On yıllarca terörist sandıkları masum çocukları öldürenler, kaza kurşunlarıyla canlarını alanlar, panzerle ezenler hiç ceza almadı. Bunları kayda geçirmemiz gerektiği gibi, istihbarat zafiyeti içindeki askeri yetkililerin dağda silah taşıyan PKK'lıları ise "köylü kadınlar" zannettik diyerek göz ardı etmesini de mesela not etmeliyiz. Mehmetçik denilerek bir paye verilen ama başörtülü annelerinin GATA'ya dahi sokulmadığı bir orduda kimlerin şehit düşüp düşmediği tartışılırken, bunun, hiçbir hakikat komisyonunun yüzleşemeyeceği bir gerçek olduğunu da eklemek gerekir. Kimin ölüm anında neye şahitlik ettiğini hiçbirimiz bilemeyiz. Ne devlet, ne ordu, ne medya, ne de savcılarla hakimler. İnsanın kalbiyle Rabb'i arasındaki sır, hakikat komisyonlarının kayıtlarında netleşemez hiçbir zaman. 

"Ağrı bir gün arayla iki kez sarsıldı" diye okuduğumuz haberlerin dilini de kayda geçirmemiz gerek yarınlar için. Sarsılan Ağrı değil, insanlık. Biz. Hepimiz. Kimliksiz olarak. Dökülen kanların artık kimliği yok çünkü. Hakikat için kurulacak komisyonlarda kan da şahitlik ediyor, edecek. 

 
Yalancı baharların yorgunluğu 
Bir kar tanesinde saklı bahar... Geliyor usul usul. Kar gitmese de, o geliyor.


Mevsimlerin geçişine hiçbirimiz hükmedemiyoruz, sıfırdan bir mevsim imal edemiyoruz. Ne ki bazen polenler de tozuyor kar ile birlikte. Ne güzel diyoruz. Bahar karları, ne güzel... 

Ama bu coşku baharda çiçeğe kesmiş tohumların alev alev yanışını izlemekten ibaret değil. Bizler burada daima iki ateş arasındayız. Biliyoruz. 

Biliyoruz, çünkü baharın vaat ettiği her müjde, mesela Nevruz kutlamalarından kin devşirmek isteyenlerin ateşini harlıyor bir kez daha. Hangi ateş bu? 

Kardeşliğin, sevginin, aşkın yükselen alevlerinde hep birlikte yanacakken bu bahar bahçesinde... Yine öfkenin, kinin, savaşın, yıkımın ateşine odun taşıyoruz. Sevinemiyoruz. Sevemiyoruz. Aşk ateşiyle kin ateşi arasında kalakaldık, sevilemiyoruz da. 

Baktığımız her şeyde bizi ayıran, çatıştıran dilin sesini duyuyor, onu çoğaltıyoruz. Hayır! Böyle gelmez bahar! İçinde 'sevgili'nin olmadığı ateş bahçeleri sadece cehennem azabı veriyor bize. 

Öyleyse duralım biraz. Ben durdum çoktan. Âh çekiyorum! Hiç ayırt etmeden herkesin gasp edilmiş hakları için çabalayanlar da âh çekiyor bugün, adaleti herkes için isteyenler... Çünkü galip gelen yalancı baharlar oldu hep. 

Gözlerimiz kaydettikçe, kulaklarımız duydukça, bizler yazdık durmadan. Şahitlik ettik tarih için. Vicdanlar için. Yıllar geçti. Bizden önceki nesiller geçti, bizimle başka nesiller de geçti. Hep aynı kelime terkiplerini aşındırdık, tükettik. Ne olur yeter artık. Başka bir dil konuşalım. Usul usul öğrenelim onu birlikte. Bizi yeniden buluşturan, kavuşturan o dilde hakikati çoğaltalım biraz da. 

Bu bizi harap eden, laçkalaştıran, çukurlarda boğan çatışmacı dili konuşmak bir yana, duyamıyorum da ne zamandır. Kulaklarım aşk ilahileri duymak istiyor artık. Sevenlerin zikriyle, sevilenlerin zikriyle mecazî aşkların gerisindeki ilahi güzelliği 'işitmek' istiyor. Bizi kan çanağına itmeye çalışan fitnecilerin psikolojik harp harekâtlarını kaydetmekten yoruldu zihnim. Gözlerim, baktığı her şeyde tecelli eden nurlu akisleri 'keşfetmek' istiyor artık. 

Size de öyle gelmiyor mu bu bahar? Cehennemlerden bahsetmek... Çamur doldurduğumuz çukurları on yılların çözümsüzlüğünde paneller içre tartışmakla yetinmek. Kendi kusurlarımızı örterek hep başkalarının kusurunu mesele etmek. Kendimize sadece günahlarımızı hatırlatıp kandan, kinden, katliam acılarından kirli yarışmalar düzenlemek... İnsanlığımızı eksiltti, ruhumuzu köreltti. 

Neye iman etmişsek onu imha etti, kaldırdı bizden güzelliğimizi. Kalbimizi taştan daha katı yaptı. Çirkinleştirdi dünyamızı... Bütün ömrümüzce Rabbimiz bizimleydi evet ama biz kiminleydik? Sözümüzü, emanetimizi, vücudumuzu, vaktimizi, kâinatımızı nasıl taşıdık? Hangi adlarla? Ne adına? 

Ümitsizliğe teslim olduk, bu en kolayıydı sanki ama kötülük çoğaldı sadece. Yeise kapıldıkça günahkârlığımızı 'evrensel' addettik. Günahın kabuklarını pıtır pıtır döküp dağıtacağımıza, yüreğimiz yana yakıla pişman olup, bir daha yapmamacasına tövbe edeceğimize yeni suçlar işledik hevesle. 

Bilemedik affedilmeyi, ümit etmedik rahmeti. Oysa rahmet, gazabı geçecektir. Bu en büyük umut idi. Unuttuk. Hiçbir günah Rahman'ın affediciliğinden üstün değildi. Gündemi suçların teşhiriyle oluşturduk. Haberciliği kötülüklerin afişe edilmesiyle örtüştürdük. Entelektüel olmayı günahlarımızı kürsülerde ciddiyetle tartışmaya indirgedik. Ateş bahçeyi yaktı hep. 

Artık ateşin yakmadığı o bahçede, ateşe kesmiş çiçeklerle yanmak zamanı gelmedi mi, yüzümüzü güneşe verip? O aşk ile harlanmış ateş bahçesi ezeli ilmimizde, aslî tabiatımızda vardı, değil mi? 

Toprağın kokusuyla, çimlerin yeşiliyle doldurmak istiyorum gözlerimi. Kulağım seher vakti öten bülbülün aşk nâralarını özledi. Kalbim ısınmak istiyor, kurtulmak istiyor dikenlerinden. Yufka açsın biraz da ellerim, tohum atsın toprağa, kuzuları sevsin, merhamet etsin muhtaçlara. Açılsın artık bir erik ağacının çiçekleri gibi şu gündelik hayatımız. Sıradan ve güzel, olağan ve esinleyici olsun. Ve Niyazi Mısri tamamlasın gerisini: 

"Sevdim seni hep varım, yağmadır alan alsın. Gördüm seni efkârım, yağmadır alan alsın. Aldın çü beni benden, geçtim bu can ü tenden. Aklım dahi her varım, yağmadır alan alsın." 

Yeniden diriliş gününde, hepimiz bu dünyada neyin mağlubu isek ve en fazla ne ile meşgul oluyorsak, onun icap ettiği biçimde geleceğiz hesap vermeye. Önceden kendimizi hesaba çekme vakti gelmedi mi daha, bu baharla birlikte?... 

 
'Ruh medeniyeti' 
Önce somutlaştırayım... Şiraz'da Hafız'ın türbesindeki bir akşam vaktini hatırlıyorum.


İbadet eden kadınlardan yükselen ateşi hayal yoluyla görmeye başlamıştım. Oradan yükselen ateşin ruhuyla Bursa'daki Emir Sultan türbesinden yükselen veya Şam'daki İbn Arabi'nin sandukasında dua eden kadınlardan yükselen alevin ruhu bambaşkaydı. Samandağ'daki adı dahi muamma olan türbede dua eden kadınların, etraftaki mumlarla, buhurdanlarla oluşturdukları meşale ruhu ise hepsinden farklıydı. 

Tıpkı Kapadokya'daki bir kiliseyle Erivan'daki, Beyoğlu'ndaki ya da Saraybosna'daki ve hatta Roma'daki kiliselerde -mezhep, kültür, coğrafya farklılıklarına göre bölünmeden- ruhumu 'hemcins bir alev'in kuşatması gibi. Paris'teki Sacre Coeur bazilikasında, İsa heykelinin bana anlatmakta yetersiz kaldığını, Efes'teki Meryem Ana evinde görev yapan Polonyalı rahibeyle tevafuken kucaklaştığımda doyasıya anlayabilmem gibi. 

Divriği'de Selçuklulardan kalma cami, evet sekiz yüz yıldır depremlerde hiç hasar görmemişti ama arka taraftaki kadınlar mahfilini belirginleştirmek için, duvarlara ip gerilmek suretiyle örtülen perde, duvara gelişigüzel çakılan çiviler ve tebeşir yazılarının ruha verdiği hasar çok farklıydı kuşkusuz. 

Farklı 'medeniyet' algılarımız, ne mutlak olarak inanca göre tanımlanabiliyor, ne kökene, ne coğrafyaya ne de başka bir 'tek değişken'e göre. Bükreş sokağında gördüğüm bir delikanlının bakışıyla Rize'deki çay bahçesinde gördüğüm delikanlının bakışlarındaki bir benzerliğin bana aynı büyük hikâye içindeki 'biz' ruhunu pekiştirdiğini bir Batı Avrupalıya anlatmakta ne kadar zorlandığımı da bilirim ama. Beş yüz yıldır varolmadığı düşünülen bir Endülüs 'medeniyeti'nin izlerini Lizbon'da Araplardan kalma kalede bulamadığım kadar, konuşma dilinde rastladığım inşallah ve maşallah gibi kelimelerde bulabilmişimdir mesela. 

Ruh bu! Ne zamana sığdırıyor kanatlarını, ne mekâna. Ve insana 'buraya' indirgenemeyecek ilahi nitelikleri olduğunu hatırlatıyor. O halde artık 'ruh medeniyeti' derken buradaki 'ruhu' tamamen bir mecaz olarak kullandığımı anlamışsınızdır! Medeniyet ve uygarlık diyerek (küresel bir anlam atfedilen Batılı algıdaki sivilizasyon) parçalara ayırdığımız, çeşitlendirdiğimiz, ayrıştırdığımız, dünyevileştirdiğimiz ne varsa, yine seküler dilin tabiriyle ona biraz 'hava' ya da 'atmosfer' katmak anlamında 'ruh' diye tanımlıyorum sadece. Âdem'e Yaratanı tarafından üflenen nefesin nefsimizle ruhumuzu örtüştürdüğü oranda bizi bu paramparça 'medeniyet' kadavralaşmasından kurtarabileceğini düşünüyorum. Biraz da sanırım bu yüzden 'ruh medeniyeti' metaforuna başvurdum. 'Ruh medeniyeti,' evet, bize bütüne bütünden baktığımızda bütünü bulmayı önerebilir belki biraz. Ama bir de bu mecazın hakikati olan tırnak işaretsiz ruh var: Parçalanamayan, bölünemeyen, tanımı hep insana muamma olan ruhun ölümsüzlüğünü nefsimiz kendine mal eder çoğu zaman. Bu dünyada kurmaya çalışır ölümsüzlük tahtını. Gençleştirici kremlerle, estetik operasyonlarla ve bunun gibi sayısız 'sektörleşmiş put'uyla... 

Ve nihayetinde birilerini ilkel (ve dolayısıyla imha edilebilir) olarak kodlama gayretiyle kendi 'ölümsüz' uygarlığını kurmaya çalışır. Doğu'da veya Batı'da. Kuzey'de veya Güney'de. Ölümü unutturan ve çünkü aynı anda onu nihaî bir yok oluş gibi gösteren bir gelecek tahayyülü adına, kötülüğü emreden bu nefsle (nefsi emmare) dünyalaşacaktır cehennem. Dünyevileşecektir. 

Nefsin bu en alt katmanıyla, dünya cennetini kurabilmek için birileri daima cehenneme yollanıyor. Tahakkümle, sömürüyle, işgalle gelen sivilizasyon, ne ironiktir ki ölümlü işlerle uğraşıyor hiç dumadan. Ya da şöyle diyelim: Bu dünya ölümsüzlüğüne tutsak kalıyor hep. 

İsa Aleyhisselamın ölüyü diriltmesini, Hızır Aleyhisselamın ab-ı hayat'ı içmesini simyacıların ölümsüzlük iksirini aramasıyla ya da taşı altına çevirme formülünü bulmasıyla kıyaslayalım. Aradaki farkın en görünür yüzü Yaratıcı'yla kurulan ilişkiye bakar. O'nun adıyla, O'nun istediği gibi olma serüvenimiz, ruhu ait olduğu yere yaklaştırır. Ruhun O'ndan bağımsız varolduğunu vehmetme serüvenimiz ise nefsin dünyevi ölümsüzlüğüne hapseder insanlığı. 

Şu şerhi de düşmeliyim: Nasıl nefsin katmanları denildiğinde ruhu, kalbi, canı dışarıda bırakamıyorsak, ruh denildiğinde yine bütünlük içinde kalıyoruz muhakkak. Küllî nefs, küllî akıl, küllî ruh... O'ndan emanet aldıklarımızı O'na döndürme yolculuğunda, evet seküler dilin tabiriyle 'kendi olma' provalarımız ayırıyor bizi diğerimizden. Neye inandığı ve inancına nasıl emek verdiği de işte kişinin 'ruh medeniyeti' performansını bir ölçüde belirleyebiliyor. 

Daha önce bir kitabımda kullandığım şu sözlerle bu giriş niteliğindeki yazıya bir virgül koyayım: "Düşünüyorum, öyleyse varım" ile "yokum, öyleyse düşünüyorum" arasındaki tahayyül uçurumlarında ilerlerken... Varlığının kemaline durarak erişen sabırlı bir taşın insanlıkla konuşma biçimlerini işitmek işte biraz da bu 'ruh medeniyet'lerimizle mümkün. 
 
Bir hayalim var 
Saat aksamüstü beşe çeyrek var. Gaziosmanpaşa Kaymakamlığı'nda patlama olmuş,


Humus'ta halk keskin nişancıların hedefinde, bir şüpheli Libya Merkez Bankası'na ait iki buçuk milyon dolarla İstanbul'da yakalanmış, darbe karşıtlığıyla tanınan emekli yarbay İzmir'de trafik kazasında ölmüş, yüzde yüz dana etinden tavuk çıkmış, İstanbul Swissotel'in Dolmabahçe Caddesi tarafına bırakılan paketten bomba çıkmış, polis bombayı fünyeyle patlatmış... 

Böyle devam ediyor dehşet saçan haberlerin akışı. Her şeyin merkezinde, her şeyin savaşçısıyız. Böyle buyurmuş bize konjonktür! Belki devletçilikten serbest pazarcılığa geçmişiz, belki gençlerimizin boyu artık daha çok uzuyor, belki yaşam süremiz artıyor ama konjonktür hep zulüm dayatıyor bize. 

Suriye'deki şiddetin, Libya'daki kaosun merkezinde değiliz ki sadece. Kendi içimizdeki savaşın da merkezindeyiz. Barışın savaşçısı olduk ne zamandır. Umutlar filizlense de, kimse artık savaşmak istemese de... Birileri dağa çıkıyor, birileri zihinleri parçalıyor, birileri tükürmekten bahsederek kardeş nefretini meşrulaştırıyor. Zulüm devam ediyor kaldığı yerden. Nasılsak öyle yönetiliyoruz, bu karayazgıyı 'nasip' sanıyoruz ve yine hiçbir şey olmuyor. 

Evren ve Şahinkaya'nın yargılanmasına başlanıyor evet. Hepimiz müdahiliz. Geçmişimizle, geleceğimizle müdahiliz bu davaya. Bir şeyleri milimetrelerle değiştirebilmek için... Korkunun yanına umudu da koyabilmek için. Sivil anayasa sürecini de destekliyoruz. Yapılamasa da... İnsan kalabilmek için. Kendimizi bu darbe anayasasına yakıştıramadığımız için. Başka baharlara dek... Destekliyoruz. 

Ama memleketi kaosa sürüklemeye çalışanlar da her zamanki gibi iş başında. Konjonktürü istedikleri gibi manipüle etmenin profesyoneli oldular on yıllardır. Balyoz davasından sıyırtmak isteyenler kadar, henüz patlamamış bombaları meşrulaştırmak isteyenler de çok çalışıyor. 

Alevi örgütlerinin Sivas katliamı davasında zamanaşımı kararını protesto etmek için pazar günü İstanbul Kadıköy'de yaptıkları mitingden bahsetmek de gerekli. Çünkü evet, binbirinci kez yine katliam ve provokasyonlara dikkat çekmek, hepimiz için elzem. Zira Hatay'da, Adıyaman ve İzmir'de Alevilere karşı yine 'gizli el'lerce yürütülen 'operasyon provaları'nın bu kez Erzincan'da tekrar edilmesi hepimiz için çok acil bir durum. 

Belli ki, tıpkı 93 yılında Sivas'ta gerçekleştirilmeden önce yapılmaya çalışıldığı gibi, tıpkı 80 darbesi sürecinde Çorum ve Maraş'tan önce de başka yerlerde denendiği gibi yine deniyorlar, deneyecekler. Ya o zamanlar tuttuğu gibi şimdi de bir tanesi tutarsa bu provokasyonların! Bir kıvılcım daha ateş alırsa! 

Yıllarca insanlığa karşı yapılan suçların zamanaşımı olmayacağını haykırırken bizler, tıpkı Balyoz davasındakiler gibi tehdit almaya devam mı ediyor olacak davalara bakan hakimlerle savcılar? Azmettirenleri hakkıyla yargılamasınlar diye? 

Daha ne kadar her 'mesele'mizde başa döneceğiz tehditle, şantajla, mafyozik hesaplarla? Memlekete kapitalizm geliyor, post modernizm geliyor, küresel sermaye geliyor vesaire ve bunca 'liberal' gelişme bile 'en muhafazakâr' arazlarımızı bir milimetre kıpırdatamıyor. Belli ki, sadece kara deliklerimizin üzerine kat kat allık sürülüyor. 

Bir hayalim var. Eski bir hayal. Ama geniş zamanlı. Kalksa sınırlar! Hem içimizde, hem dışımızda. Dersim'den arabayla yola çıkıp Elazığ, Adıyaman ve Antep'e, oradan Halep'e güle oynaya geçsek. Oradan Şam ve Beyrut'a, Gazze'ye... Yine mesela arabayla Artvin'den Batum'a, oradan Erivan'a, Tebriz'e, Tahran'a geçsek sorunsuzca... 

Yağmanın, nifak tohumlarının, çatıştıran provokatörlerine içte ve dışta ortadan kalktığı, konjonktürün hava ve suyla, toprakla ve mevsimlerle belirlendiği, ipek yollarının döşendiği cennetsi bir bahar olsa yolculuğumuz. Aynı öykünün, aynı duanın, aynı şarkının içinde hep birlikte çoğalsak. 

Başımızdaki örtü nedeniyle spor takımınızın yenik sayılmadığı, kimsenin bize terörist muamelesi yapmadığı, göçmen denilerek aşağılamadığı bir Batı olsa, sözleşmesini yaptığı gibi özgürlük ve kardeşlik içeren insani bir hukuk karşılasa bizi, evrensel havuzunda... 

Fransa'nın Toulouse kentinde ölü ele geçirilen Merah adlı gencin, operasyon öncesi polise, suçsuz olduğunu söylediği iddiası ya doğru çıkarsa? Zanlının babasının avukatına göre, ellerindeki iki video kaydı, operasyon öncesi öldürülen Merah'ın, "saldırılarla alakası olmadığını ve hiçbir şey yapmadığını" polise söylediğini açıkça gösteriyormuş. 

Doğuda ve batıda, ideolojilerin, inanç ve milliyetlerin belirlemediği bir hukuka kavuşsak! Maktullerin masumiyet hakkını hep birlikte savunduğumuz, işkencecilerin nedamet getirdiği, cuntacıların yargılandığı, toplum mühendislerinin inkârdan vazgeçtiği, sömürgecilerin eli kolu bağlandığı bir günde, bahar çiçeklerini dizsek art arda... 

Belki de diyorum, hayallerden, iyilikten, güzellikten bahsetmek de zulme karşı bir direniştir bugünün dünyasında. 

 
Peki ya susan muhalefet? 
Ergenekon davasınının tutuklu sanıklarını kast ederek "Türkiye'de muhalefet susturuluyor" demiş Kılıçdaroğlu.


Silivri'de yargılanmakta olanların tek suçunun hükümete karşı gelmek olduğunu mu ima ediyor, tam anlayamadım. Çünkü bu sanıkların neyle yargılandığına dair hiçbir cümle kurma gereği duymamış. 

Benzer tavrı başkaları da sergiliyor. Herkes ne olduğunu biliyormuş gibi ve bu yargılanmanın ne kadar saçma bir şey olduğunda zaten çoktan birleşmişler gibi bir hava yaratıyor bu suskunlukları. Bir tür anlatmaya tenezzül etmeyiş hali. Yargıda sorumluluğu bulunan herkesi bir nevi tanımama, onları hakir görme hali. 

Örneğin Kılıçdaroğlu, 'The Washington Post'ta yayınlanan makalesinde yargının siyasallaştığını da savunmuş ve artık hukukun muhalefeti susturmak ve özgürlükleri kısıtlama enstrümanları olarak kullanıldığı görüşünü dile getirmiş. 

Bu ülkede darbe yapmak için kendi vatandaşını camide bombalama planı yapanlar. Masum insanları inancından dolayı suçlu diye ihbar edip görevinden attıranlar. Siyasetçisini, yazarını gazetecisini birtakım tetikçiler yetiştirip kullanarak öldürtenler. Dosyaları birtakım hukuk dalavereleriyle zamanaşımına uğratanlar. 

İhtilal olgunlaştırmak için kesimleri birbiriyle çatıştırarak kan dökenler. 30 yıldır sürdürülen kirli savaştan nemalanmaya devam etmek adına kendi Heron'unu düşürtmeye kalkanlar. İntihar süsü vererek kimi subayları infaz edenler. Gerçekleri keşfeden savcıları susturanlar, bazen katledenler. Antiemperyalist söylemlere sığınarak 'dışarısı'nın en zalimleriyle darbe adına ittifak edenler. Medyayı manipüle etmek için çarpıtılmış haberler yaptıranlar. Kaset skandallarıyla siyasi liderleri alaşağı ettirmek üzere bolca şantaj üretenler. Birbirinden ırkçı, nefret suçu dolu söylemlerle kelle avcılığı yapan kitaplar yazdırtarak başköşede sergileyenler. 

Onlarca genci gözaltında infaz ettirenler. Lahikalar hazırlatanlar. Dağlıca, Çukurca gibi kanlı baskınlarda rol oynayanlar. Örgütle barış müzakereleri sırasında ortamı sabote edenler. Siyasi liderlerin veya Genelkurmay başkanlarının sağlığını bozmaya kalkanlar. Yurtdışına kaçıp geri dönmeyenler. Şimdi bu suçlamalarla yargılanan sanıklar mı bu ülkede muhalefeti oluşturuyor? 

Kılıçdaroğlu, onların suçlu oldukları ortaya çıkana kadar masum olduğunu belirtmiş, ki haklı. "Suçlananların büyük bir kısmı yıllardır yargılanmadan tutuklu bulunmaktadırlar" diyor. Bunda da haklı. O halde hiç değilse bu sanıkların neyle suçlandıklarını, hangi kanıtlarla bu suçlarının iddialara geçirildiğini de hatırlatmalı değil miydi dünya kamuoyuna? O ise şöyle bir cümle kurmuş: 

"Silivri'de sürmekte olan yargılamalar 2007'de aşırı milliyetçi bir yeraltı örgütünün yıllardır hükümeti devirmek için planlar yaptığının öne sürülmesiyle başladı." Başka bir 'ayrıntı'ya girmeye gerek duymamış. Arızi ve marjinal bir örgüt sanki söz konusu olan. Dünya kamuoyunun tüm bu iddiaları bildiğini mi, zaten bilmesi gerekmediğini mi düşünüyor? 

Sadece bu hükümeti değil, on yıllardır pek çok hükümeti devirme planı yaptıranları, toprak altında ağır silah depolayanları, şehrin ortasında bomba patlatanları, Danıştay üyesini, Hrant Dink'i, rahipleri bu uğurda katlettirenleri, cemaat önderlerine suikast planlarını, cumhurbaşkanlığı seçiminde Meclis'i sabote ettirenleri mi bu ülkenin muhalefeti olarak görüyor Kılıçdaroğlu? 

Evet, AKP hükümetinin basiretsizliğini, Dink cinayetine giden yolları kapatıp, sorumlu makamdakileri terfi ettirmesini, Uludere katliamını, anayasa konusundaki gevşekliğini ve daha birçok şeyi nefesimiz tükenene dek eleştirmeye devam ediyoruz. Hükümetin, kendi icraatlarına sert eleştiri getirenlere karşı tahammülsüzlüğü de ortada. Ancak uzun süredir artık gerçeklerin ortaya çıkma mahareti AKP'nin basiretsizliklerini bastırıyor. 

Jitem bölgelerinde infaz edilenlerin kemikleri topraktan fışkırıyor. 12 Eylül'cülere yargı yolu açılmasının, 28 Şubat ve 27 Nisan hakkında suç duyurusunda (HAS Parti) bulunulmasının, intihar süsü verilen birçok önemli cinayetin maktullerinin yeniden soruşturulmaya başlanmasının biz adalet talep eden vatandaşlar için hiçbir kıymeti yok mudur? 

AKP yandaşlığına halel gelecek diye hükümeti eleştirmemek gibi, AKP karşıtlığına halel gelecek diye bu gerçeklerin üzerini örtmek adaletli bir yaklaşım mıdır? Dünya kamuoyuna seslenenler, 90'lardaki faili meçhul ve gözaltında kaybedilenlerin baş sorumlularının da tutuklu olarak Ergenekon davasında yargılandığını -bunu dahi- söyleme gereği duymayarak mı bu ülkenin gerçeklerinin 'hakkıyla' ortaya çıkmasına hizmet ediyorlar?

 
'Senin çok eski bir cümlen' 
Bazı anlar vardır hayatta. İnsana paylaşma zevki veren bazı küçük anlar. Ay ışığı mesela, bana başka yüzlerin gölgesini düşürür. O kederli karanlıkta sevdiğimin yüzüne bakmaya doyamam. Ay ışığı, sonsuzluğun gecesinden kristal bir parıltı gibi yansır sevilen yüzlere. Bulutların yer değiştirmesi o yüzlerde ilahi bir kımıltı olur.


Bir doğu kasabasında ansızın karşıma çıkan sokak düğünü de böyledir. Halay çeken gençlerin arasına karışıp kâinatın ritminde bata çıka yok olmak isterim. İstanbul'a sisli bir sabah deniz yoluyla yaklaşırken dumanın içinde bir görünüp bir kaybolan minareler, taç tepeler sonra... Başka bir dünyadan buraya bakmakta olduğumu hissettirir bu manzara bana. 

Sis içinde İstanbul. Zamanı ve mekânı muğlaklaştıran, insana bir muamma olduğunu hatırlatan... Örtülü, katmanlı, buğu gibi bir imgeye dönüşür giderek. Ondaki muammayı yorumlamayı, paylaşmayı, ifade etmeyi isterim. Mozart dinlemek gibi biraz. 

Ve sonra bir de sevdiğim şiirler vardır. Paylaşma zevki veren. Bana esin veren dizeleri. Hiç vazgeçemediğim... Birhan Keskin'in şiiri mesela. 

"Bir çiçek açtığında. / Bir eski avluda. / Diyor ki; / Çalıda sarı bir çiğdemim ben. / Ve senin çok eski cümlen." 

Masamın yanındaki pencereden arka bahçenin karla kaplı ağaç dalları gözüküyor. Üzerlerindeki yükü taşımaktan yorgun düşmüş, sarkmışlar giderek. Oysa seher vaktinde, dua eden bir Müslüman gibi iki yana iyice açılmıştı dalları. Özlemle beklemişlerdi o soğuk beyazlığı örtünmek için. Belki böyle ısınacaklardı. 

Dünyanın unutulmamış harflerini dizmeye çalışıyorum. "Ben sana kırmızı kiremitli bir çatı / Begonviller ve bir mavi kapı / Ve illa amansız bir avlu getirsem." Derken şair, o ılık Akdeniz çağrışımı bende aksine, dünyanın içine işleyen bir ayazı, donmuş nehirleri, bitimsiz kar fırtınalarını estiriyor. O buz yanığı kelimelerle ısınabilirim belki ben de. 

Ne tuhaf! Ama böyle. Bir şiiri, bir şairi, ay ışığında bir yüzü neden sevdiğinizi bilmezsiniz. Sizde çağrıştırdığı her şey, kendi gerçekliğini birer metafora dönüştürmüştür. Her kelime, kendisinin mecazı olmuştur. İşte iki dünyanın buluştuğu an: Yazan ile okuyanın ortak şiiri! 

Analitik bakışlarla, yapı sökümcü çözümlemelerle keşfedilemeyecek bir buluşma. Bir çiçek açmıştır, bir eski avluda. Neden? Kimse bilmez. Bilen bilir. 

"Dünya soğur, akşam serinlerken, / Benim sensiz sevinecek bir şeyim yok. / Kılı kırk yardım, altını üstüne getirdim, / Ve işte en gümüş cümlem: / İçimi açtım sana. / İçini açmak için." 

Şairin sevdiğim dizeleri kar sessizliğinde bana unuttuğum şeyleri hatırlatıyor. Harflerle çıktığım yolculuğun karasularında çalkalanan iç sesini dünyanın. En çok işitmek istediğim. En çok merak ettiğim... 

Çünkü şiiri sevmek, insandan acı göllere eğilip ters dönmüş sonsuzluklara açılmasını istiyor. Ve çünkü şiiri sevmek, insandan boş havuzlarda kulaç atmanın hayalini kurmasını da istiyor. Ve daha böyle birçok şeyi. 

Bir şiiri sevmek, insanı şairinden de soyutluyor bazen giderek. Onun yerine kendi sesini geçirirsin, bir nevi ödünç alırsın kelimelerini. Ve dersin ki; avluda açan o çiçek, çok eski buluşmalardan gelmiş meğer. Kadim çiçek! 

Şiirin yalınlığında, kar gibi sessiz cümlelerini paylaşabilirsin artık sen de. Kayda geçirmek için bir anın güzelliğini. Sevdiklerini şahit tutmak için: 

"Sen otursan, gitmemiş ki! Olsan / Ben sana bir eski Endülüs avlusu / İstersen serin bir Portofino getirsem / Ya da Yedigöllerin yedisini birden." 

Artık akşam oluyor. Soğuk, karlı bir gece. Geceyi sevdiği bir şiirle karşılamak, insanda masum bir güzellik uyandırıyor. Mutlu anıları hatırlamak gibi. Yitirdiğimiz bir şefkatin, yarım kalmış bir vedanın kederini... İçlere dönmenin tam zamanı. Kar sessizliğine. Sevilen şiire. Kökü derinlerde geceye... 

Birhan Keskin'in içerilere doğru 'kazıyan' şiiri böyle bir geceye ışık tutuyor işte. İnsan bir şeyi içinden gelerek yaptığında neden daha iyi yapıyor, anlar gibi oluyorum. Sevmenin, kendini yaptığı işe adamanın, adanmanın üst sınırı yok. Kendini verdikçe, kelimelere adandıkça, onlar da sana en açık uçlarıyla geliyor galiba. Daha önce yazdığım bir cümleyi hatırladım ben de: İyi bir sevgili olabilmek için aşık olmak gerekiyor! 

Beyaz örtüsüyle masum bir dünya şimdi bu. Dışarıda titremekten yüzü mosmor olmuş kedi yavrusuna kendi kedimin artık kullanmadığı üstü kapalı sepeti verdim az önce. Yüzündeki şaşkınlık ve minnet duygusu şiir oldu iç sesimde. Ilık, paylaşımcı, şefkat dolu bir yuva: Şiir. Birhan Keskin. "Ve senin çok eski bir cümlen."

 
Şiddete yeni gerekçe: AKP barış istemiyor! 
İki yıl önce, AKP Kürt açılımı başlattığında ve daha ilk adımlar atıldığında şehit cenazeleri hızla artmıştı. Kürt siyasi kanadı "muhatap biz değiliz, İmralı'dır" diyordu ısrarla. "Öcalan'a gidin, adres orasıdır!" Şimdi ise "biz tasfiye edilmeye çalışılıyoruz, muhatap alınmıyoruz" diyorlar. Ve yine cenazeler taşınıyor her tarafına bu toprakların. Bir kez daha. Muhatap krizi kana tahvil ediliyor.


Bu topraklarda aynı hikâyenin içindeyiz. Her birimiz kendi sözcük terkiplerimizle. Ama bugünlerin 'adres sormayan' şiddeti hikâyenin üzerini kanla örtüyor yine. Nefes alamayan kelimeler harap düşüyor, yorgun, bitap. Siliniyorlar giderek. 

Geçmişte devlet tarafından inkâr ve imha edilmiş Kürt gerçeğini bugünlerdeki konjonktüre uygun olarak haykırmak adına en uygun kelimeleri seçmek için mücadele veren bazı yazar dostlar, geçen yazımda anlattığım gibi, kendilerini kelimeleriyle inkâr ediyor bir bir. 

"Ortadoğu yeniden şekillenirken, ABD ve AB bizim tarihsel ilerleyişimizi durdurmak istiyor" diye yeni bir şiddet gerekçesini dillendirenler şunu görmüyor olabilir mi acaba: Siyasete şiddeti dahil etmek, cumhuriyet tarihi boyunca darbecilerin tuttuğu yolu da meşrulaştırıyor bir bakıma. Devletin operasyonlarını da. 

Bugün devletin geçmişiyle yüzleşmek için oluşturmaya başladığı komisyonları güçlendirmek veya gündeme getirmek varken, Meclis içi soruşturma kurullarında mücadele etmek varken, sivil toplumla devletin ortaklaşa yürüttüğü faaliyetlerde hakkını aramak varken, anayasa çalışmaları üzerinden bölgesel özerklik tartışmalarını yürütmek varken... 

Yine Kürt hareketi adına saldırganlığın ideolojisini yapıyor bazı kalemler. Bu, başlı başına bir şiddet değil mi? On yıllar boyunca vatandaşını faili meçhul cinayet ve katliamlarla,'darbe olgunlaştırma operasyonları'yla idare etmeye kalkan derin devlet örgütünün söylemlerinden ne farkınız kalacak o zaman? 

Evet, KCK tutuklamalarıyla devlet en büyük haksızlığını yapıyor vatandaşlarına. Ve evet, diyelim ki AKP hükümeti, sahiden barış istemiyor ve barış görüşmelerinde de hiç samimi değil. O halde kan dökmek meşru mu olacak? 

Başbakan'ın üslubu çok sorunlu ve Gazzeli çocuklara daha fazla değer veriyor. O halde, devlet adına barış müzakereleri yürüten ama samimi olarak barışmak istemediğini düşündüğünüz bu hükümete karşı savaşmak mı gerekiyor? "Kimse hükümetin barış istediğine bizi ikna edemez" diye niyet okuyacak bir lüksümüz var mı ki bu kadar ölümün ortasında? 

Şimdi örgüt liderleri de, siyasî kanadın kanaat önderleri de BDP'yi Meclis'e çağırıyorlar. Yemin krizinden sonraki dönemde onca kan akıtılmıştı ama şimdi: Meclis'e gelme kararı çıktı. Ya sonra?.. 

Devlete haykırdık hep: "Önce kendi günahlarınla yüzleş" dedik. Hain ilan edildik, devlet düşmanı ilan edildik. Şimdi kendi hatalarıyla yüzleşmesini Kürt hareketinden beklemek memleketin en yakıcı sorunuyla yaşayan bizler için 'haklı' bir talep değil mi? Bunun için ille etnik olarak Kürt olmaya gerek var mı? Akan kan hepimizin. Yara hepimizin değil mi? 

'Ya sonra' diye sorgulamayı bile "Kürtlere akıl vermek" olarak görenlerin, şiddeti mutlak olarak karşısındakine izafe etmelerinde bir sorun yok mu? Kürt hareketi kendiyle yüzleşmeyip, devletin on yıllar boyunca yaptığı gibi, zorbalıklarını meşrulaştırmaya devam ederek: Devletin düştüğü hatalara kendi de mi düşecek hep? Bunca bedel ödemişken?.. 

Kürt hareketi, kendisini eleştiren herkesi mutlak düşman olarak görüyor. Kanın durmasını samimiyetle isteyenlerin timsah gözyaşı döktüğüne ve tıpkı hükümet gibi aslında barışı istemediklerine kendini ikna eden bazı yazar dostlarımız ise gülünç ve utanç verici gerekçeler üretmeye devam ediyorlar şiddetin meşruluğuna dair. 

Evet, bu yazarlara göre barış istemek sadece şiddeti meşrulaştıranların -ve bu yüzden de Kürt hareketine koşulsuz destek verenlerin- tekelinde. Barışmak da onların harcı yalnızca. Her fırsatta aşağıladıkları, düşmanlaştırdıkları muhafazakârların, liberallerin filan değil. 

Şuna birlikte tanık olmadık mı: Meşruiyetini halkın oyundan alan bir hükümeti 'savaşılacak düşman' olarak görmek bu memleketin birçok vatandaşının darbecilik ve cuntacılık suçuna bulaşmasına yol açtı. Kimi bilerek, kimi farkında olmadan kullanıldı. Meşru bir siyasî partiye karşı mücadeleyi kan ve şiddetle vermeyi bugün meşru bulan kalemlerin yıllarca medyada, siyasette, Meclis'te bilerek ya da bilmeden Ergenekon sözcülüğü yapanlardan farkı kalıyor mu?.. 

 
Kalemin halleri 
Galiba kalem benim gibi bir 'yazan' için hem an'ın hem de mekân'ın 'uç'larını yontmaya yarıyor. Ne vakti biz yaptık, ne kâinatı. Bunu fısıldıyor öncelikle. (Kalem artık sadece bir mecaz oldu; tuş demek ise sanki yavanlaştırıyor meseleyi.)


Her varlığın Yaratan'ı hamd ile tesbih ettiğinden hareketle, şeylerin birbirinden çok farklı konuşma biçimleri olduğuna ve dolayısıyla konuşan her varlığın canlı olduğuna varırız. Kıpırdamayan nesnelere vuran ışığın kırılışı ve yansıması da, gölgenin eşya üzerinde yer değiştirişi de... Her şey hareket halinde işte. Ve bize bir şey söyüyor. Biz de iki nefes arasında okumaya, işitmeye çalışıyoruz dilimiz döndüğünce. 

İki nefes arasında an. Ve an'ın sırlarından biri bize her an ölmekte, her an dirilmekte olduğumuzu fısıldıyor. Bizim tabiri caizse 'küçük sonsuzluğumuz' bu. Nefesi farkında olmak kolay değil. Ama bu şuurla alınan verilen nefesle uzayıp genişleyebilir an. Bazen de kendi kendini imha eder. Sonra bir de form olarak dikey olması var kalemin. Vahyin inmesi gibi, söz de düşey. Yukarıdan geliyor. Zihinden geçip kalbe geliyor. Ve oradan da kalemi tutan ele. Kalem, kelamı taşıyor bu anlamda. Hokkanın hakikatini vücuda getiriyor da denilebilir belki. 

Tabii kalemin canlı olması, onun bir nefs taşıdığı gerçeğini de gösteriyor. Birçok 'yazan'ı yarı yolda bırakır kalem. Kiminin kılıcı olur. Kiminin bıçağı. Bazen çukura gömer seni kalem. Bazen kanatlandırır. Bana göre kalem'in ne için yazdığı, onun neyi yazdığını da belirliyor. Nasıl yazdığını da. Biraz kendi kalem'im üzerinden somutlaştırmaya çalışayım. İlkokul ikinci sınıftan beri, yani neredeyse hecelemeyi söküp kelimeleri art arda sıralamayı ilk örendiğimden beri yazarak var olma serüvenim sürüyor. Amel de diyebilirim sanırım. 

Varoluşuna bir kanıt gerektiğinde, şükranları sunmak istersin. Bir hamdetme ihtiyacı. Ve aynı zamanda da kendindeki o tamamlanmamışlığı, o eksikliği giderme, o kusurluluğu örtme, bütünleme, birleme ihtiyacı. Tevhid özlemi belki. Bir kararla, bir tevafukla veya hatta bir planla başlamış değilim yazmaya. Yazmak iki nefes arasındaki an. O anın anlamı ancak yazarak vücut buluyor bende. Mizaç diyelim. Fıtrat. Asli tabiat. Her ne ise... Ama yıllar içerisinde kalemin yazmaktan çok silmekle, yazılanların üstünü çizmekle olan ilişkisini keşfettim elbette. 

Kalem yalnızca bir yazma nesnesi değil bu yüzden. Bir işitme, bir görme, bir hissetme ve anlamlandırma gereci. Bir okuma aracı. Bir bilme çabası. Bir anlama, yakınlaşma arzusu. Yine daha önce yazdığım gibi, bir 'başkası olma' hali. Nesneyle öznenin iç içe geçmesi. Ben ile öteki'nin birbirinde erimesi. Başkasındaki ben'i, bendeki başkalarını içerme hali. Bunun gibi daha birçok iç içe geçen haller toplamı. Kalemi tutan elin yazdığını çizen kalemi tutan el. Evet, kalemin dikey bir form taşıması, bana bir yandan da onu tutanın yalnızca ben olmadığımı, kalemin üzerindeki hükmümün mutlak olmadığını haykırıyor. İnsan belki de en çok yazarken farkına varıyor, 'söz'ün kendisine ait olmadığını. Söz'ün emanet olduğunu. Ve sözü ifade eden kalemin gayba bakan sorumluluğunu. 

O halde ana tema geliyor: Kalem neyi yazıyor? Neyi yazmıyor? Buna verilecek cevaplar kalemin ne için yazdığını da somutlaştırır zaten. Kısaca kalemin niyetini. Kalemin nefsinden her 'yazan' kadar mustarip olmuş biri olarak, son yıllarda giderek bizi güzelleştirmeye hizmet etmesini istiyorum kalemimin. Çünkü söz'ün bir emanet olarak taşınmasının sahiden de çok sorumluluk gerektiren bir yolculuk olduğunu öğrendim. Bizi güzelleştirecek olanın, ille güzel sözler olması gerekmiyor. Bir adaptan, bir edepten, üsluptan söz ediyorum. 

İsterse en büyük çirkinliği ortaya çıkarsın, isterse en vahşi zulmü kayıtlara geçirmek için inip kalksın, isterse en sivri dilli kelime terkiplerini kursun, fark etmez: Bir şeyleri yerli yerine koymak, bir haksızlığa dikkat çekmek gibi hakkıyla bir adalet arayışı, kalemden çıkanların eksenini yukarıya yöneltecektir diye düşünüyorum. Kaleme düşey olarak gelen, kalem yazdıkça dikey olarak geldiği yere döner. O'ndan ödünç aldıklarımızı O'na iade etme niyeti: İşte benim için yazmak. İki nefes arasında... 

Kalem'in ne için yazdığını bilme serüveni elbette nihai bir biliş değil. Sadece şu: Adalet talep ederken, mazlumun hakkını savunurken, zulmü önlemek isterken hakkın dilini kurabiliyor musun kaleminle? Yoksa kalemin iniş kalkışları, o kötülüğü çoğaltmaya, fitneyi arttırmaya, kendi nefsi emmaresine mi hizmet ediyor? Kalemin kâğıt üzerindeki iniş kalkışlarını secde ve kıyam kılmak... Allah'ın adıyla, bütün çabam, niyetim, amelim bu.

 
Harflerle minyatür yapmak 
On dördüncü yüzyıla ait çok sevdiğim bir İran minyatürü vardır.


Cennet bahçesini çağrıştırır. Serviler, çiçekler, dağlar, akıp giden nehir ve bulutlar, bulutlar. Bir minyatüre dikkatli bakınca dünya gözüyle bize görünen hiçbir şeyin birebir olmadığını, hiçbir somut tasvir yapılmadığını fark edersiniz. Minyatür, hakikatin mecazlarıdır, her gözde farklı bir çağrışımla açılır. 

Sanat eserinden maksadın böyle bir mecaz olduğunu düşünüyorum o minyatüre her bakışımda. Çünkü kainatta baktığımız her şey bir mecazdır. Sanat eserinin de işte bu mecazı ruhumuza hissettirmek gibi daha aşkın bir muradı olmalı. 'Orayı' perdelerin ardından 'burada' işaret etmek gibi bütünlüklü bir bakıştan bahsediyorum. 

Minyatür bahçeye her göz atışım farklı bir 'şey' gösterir bana. Son baktığımda, bana öyle geldi ki, 'orada' bütün mevsimler aynı anda vardı. Bahar dalıyla, sonbaharda yaprakları kızıllaşmış bir çiçek yan yanaydı. Zamanı kronolojik akışından kurtararak, bir belleğin hatıraları gibi iç içe geçirir, üst üste yığar minyatür. 

Aynı şekilde, yakındaki serviyle uzaktaki serviyi aynı boyutta göstererek, bize her varlığın uzay boşluğunda -aşkın bir bakışın gözünden- kapladığı alanı yeniden hatırlatır. O vakit anlarım ki insana, sadece kendine insandan bakmayı değil, ötelerden, gaybtan, daha kapsayıcı bir gözden de bakabilme şuuru boşuna verilmemiştir. Varlıkların yaratılış hikmetini resmeden bir minyatür, insanın Rabbiyle kurduğu ilişkiyi fıtri bir temele oturtarak bizimle paylaşmış olur böylece. 

Şeylerin ilahi niteliklerini hiçbir didaktizme ve analitik ifadeye sapmadan, imayla ve dolaylı anlatım biçimleriyle gösterebilmek bir sanat eserinin işlevi olmalı. Aynı şekilde, somut olmayan, açık uçlu, muğlakta bırakılmış, çağrışıma açık, tahayyül etmeyi gerektiren, soyutlamayı talep eden bir eser, hakikatin birliğiyle ve onun en yalın bütünlüğüyle insanın bağlantısını hissettirebildiği ölçüde ruhumuzu yükseltir. 

Bu işlevi haiz bir edebiyat eseri de bana göre bir minyatürdür. Harflerle minyatür yapmak, bu anlamda mümkündür. İnsanın yıldızla veya yalnızlıkla mesafesini anlatmak için hangi perspektifi 'esas' kabul edebilirsiniz ki! 

Kelimeye henüz dönüşmemiş bir sesi işittirmek için ille çok yüksek bir haykırışı anlatmak neden gereksin? Neden ille aramızdaki herhangi bir göreceli bakışı mutlak kabul edelim? Ve neden ille yok sayalım varlıkların biricikliğini? 

Evet, harflerden yapılan bir minyatür, öncelikle, servi ile nehir arasındaki ilişkiyi kendi bakışıyla yeniden kurar. Gerçek hayattaki konumlarına göre onları tanımlamak zorunda değildir. Öyle olsa, her kalp aynı aşkı taşırdı. 

Aynı bahçeye baktığında kimi servinin nehirle ilişkisini yazmaya değer bulur. Kimi servinin altında yatan ölüleri düşler. Bir diğeri servinin bulut ve yıldızla ilişkisine odaklanırken, bir başkası onun çağrıştırdığı kadın imgesinden yelken açar hakikat denizine. 

İnsanlığın kendine bakan yüzü kadar, Rabbine bakan yüzünden görünenleri ifade etme mahareti ve bunun imkânlarını düşlemek beni büyülüyor. İçinden geçtiği zamanın ve mekânın kimi nasıl etkilediği meçhuldür. Birimiz sarmaşığın demir parmaklıklara dolanma hızına eşdeğer bir ikindi vaktini sayfalar boyu anlatır. Bir diğerimiz buradaki vakti önemsemez bile. 

Minyatür, anı sonsuzluğa açar. Şiir gibi. Uçuşan tül perdenin hışırtısı, puslu gökyüzü, uğultu halinde duyulan çocuk sesleri. Masaya bırakılmış bir bardak çay. Limon. Hepsi aynı anın içindedir. Ve ifade edilen temaya göre, kendilerinin mecazına dönüşerek bize bir ikindi vaktinde ölmek üzere olan bir adamın son anlarını da anlatabilirler. 

Harflerin perspektifi yoktur. Bazen bir vav harfine sığar hakikat. Bir yazar için iki kelime arasındaki olağan boşluk, hayatın en anlamlı yolculuğu olabilir. Boşluk, nasıl da yalın bir anlam! 

Sevilen şeylerin uzun sürmesini isteriz. Çünkü ömrün tek bir anının bazen anlatılamayacak kadar katmanlı anlamları olduğunu biliriz. O anları belli bir üslup ve edeple paylaşma ihtiyacı duyarız. Bir güzelleşme niyetidir bence bu. 

Birlikte güzel olabileceğimiz her şey, varlıkların yaratılış hikmetlerine dair bir sır taşır bize. Bu sırrı paylaşmak için sanat eserine mahsus o biricik adabı geliştirmek, icracıyı hakikate bağlamaya bir vesile olur. 

Cennet minyatüründeki süresizliğe bakarken sevilen şeylerin sürmesini istiyorum ben de. İnsan ancak onlara katabilir düşünceler kadar sonsuz dünyasını. Bütünlüklü bir yapı kurmak için hikâyelerin sonlandırılması gerektiğini düşünmedim bu yüzden hiç. Bir öykü bende yaşam boyu mevcut olabilir. Hep aynı elmayı uzatabilirim okura. Daha olgundur sadece artık. 

İkindi vakti silelim bahçeden ufuk çizgisini. Bahar dalları, su şırıltısı. İki sözcük arasında uzasın olağan sonsuzluklar. Bir nefes olsun bütün kainat. Nice kelime terkipleriyle alalım onu. Vereceğimiz öbür dünyaya kalsın!

 
Kararlı, akıllı

TERÖR 13 erimizi şehit etti. Allah'tan rahmet diliyorum. Annelerin, babaların, eş, kardeş ve sevgililerin acısını paylaşıyorum. Elbette ateş düştüğü yeri yakar; yanan yüreklerin acısı başkadır.
Haklı öfkelerin yükseldiği böyle bir konjonktürde iki vurgu yapmak istiyorum:
Biri teröre karşı kararlılık...
Öbürü sorunu çözmenin uzun ve kasisli yollarından, akıllılık...
13 askerimizin şehit düşmesi moralleri bozulmamalı, kararlılık zaafa uğramamalıdır.
Terörde geçen otuz yılda çok daha kötü, çok daha ağır dönemler yaşadığımızı, hatta 1990'larda bölgede fiili kontrolün PKK'nın eline geçtiğini unutmamak gerekir. Hüseyin Yayman'ın 'SETA Raporu'nda belirttiğine göre, 1984'teki başlangıcından 2009 sonuna kadar verdiğimiz şehit sayısı, asker, polis ve korucu olarak 5.836'dır; terörün katlettiği masum sivil vatandaşlarla birlikte şehit sayısı 11.735'tir. İstiklal Savaşı'ndaki şehitlerimizden yaklaşık bin fazladır!
Kararlığımızı kaybetmiş olsaydık, PKK çoktan sınırı çizmiş, bayrağı çekmiş olacaktı.
Onun için 'kararlılık' fevkalade önemlidir. Madalyonun bir yüze böyle...

Demokrasinin rolü
Madalyonun öbür yüzünde problemin derinliği ve büyüklüğü vardır. Org. İlker Başbuğ'a göre 2009 Nisanı'na kadar, 'etkisiz' hale getirilen PKK'lı sayısı '30-35 bin'dir! Hâlâ bitmediği gibi 'taş atan çocuklar' kuşağı da gelmektedir!
'Etnik milliyetçilik'tir bu otuz yılın motoru; sırf silahlı durdurulamaz.
Onun için, sonunun çözümünü düşünürken akıllı olmak daha bir gereklidir! Hem de yüksek donanımlı bir akıllılık...
Bundan kastım, etnik hareketlerin tarihi, sosyolojisi, nasıl azgınlaşıp nasıl sakinleştiği gibi konularda ciddi bir bilgi birikimine sahip olmaktır.
Ciltler tutacak bu evrensel bilgi birikimini şöyle bir cümleye indirgemek mümkündür:
Teröre ve teröriste karşı kararlı ve her türlü teknik donanıma sahip sert bir mücadele verilmeli, aynı zamanda demokrasi kanalları genişletilerek etnik gruptaki duygu birikiminin uzun vadede deşarj olması ve yine uzun vadede 'silahsız seçenek' fikrinin yaygınlaşması sağlanmalıdır.
Dünyada böyle olduğu gibi, Türkiye'de de terör artık 1990'lardaki korkunç düzeye ulaşamıyorsa bunda hem teröre karşı ordumuzun verdiği mücadelenin, hem demokrasi kanalları genişledikçe etnik grupta gelişen 'silahsız seçenek' fikrinin PKK üzerinde yarattığı baskının rolü önemlidir.
IRA ve ETA gibi PKK'nın da silah bırakmasını sağlayacak süreç, bu iki koldan gelişir.

Demokratik değil totaliter
AKP'nin temel politikaları bu yöndedir ve doğrudur. CHP iktidarda olsaydı onun da yapacağı buydu; programında yazıyor zaten.
AKP bu açıdan Kürt açılımı doğru bir adım atmıştır; AKP'nin Doğu ve Güneydoğu'da BDP'den fazla oy almasına memnun olmayan bir vicdan sahibi insan olabilir mi? CHP bölgede oylarını artırsa bundan sevinmeyecek vicdan sahibi bir insan olabilir mi?
Onun için bu çok zor meseleye particilik gözlüğüyle bakmak yanlıştır.
Özellikle AKP ile CHP'nin ilişkilerinin normalleşmesi şarttır.
Yeni anayasayı yapmak için de, bu sorunun çözümü için de...
'Demokratik özerlik' etiketli 'totaliter cemahiriye'yi ayrı bir yazı konusu...
Bu totaliter bir sefalet projesini özellikle Kürt vatandaşlarımıza iyi anlatmak gerekir ki bu konuda en büyük sorumluluk liberallerindir.Üçüncü dönem!

TÜRKİYE'DE bir iktidar her girdiği seçimde oylarını artırarak üçüncü defa seçim kazanıyor; bu bir ilktir! Demirel ve Özal'da olmamıştı bu. Menderes ise oy kaybederek 1957'de üçüncü dönemi kazanmıştı.
Başta öfke ve otoriterleşme olmak üzere Başbakan'a yöneltilen eleştirileri biliyoruz.
Bütün bunlara rağmen yüzde 50 oy almasının iki temel sosyolojik sebebi var:
-  AK Parti toplumun 'kenarındaki' geniş kesimleri 'merkez'e taşıyor, yükseltiyor. Anadolu insanı deyiniz, Anadolu sermayesi deyiniz, varoşlar deyiniz, Erdoğan bu milyonları temsil etmeyi başarıyor; hem duygudaşlık kurarak hem politik tercih olarak...
-  AKP bu kesimlere 'hizmet' götürüyor. Hizmet dediğimiz şey aslında ekonomik kalkınma demektir; sağlıktan ulaştırmaya, eğitime, kamu hizmetlerinin merkezden kenara yaygınlaşması demektir...
Laiklik kaygısı olan 'sahiller' de dokuz yılda laikliğin elden gitmediğini gördükçe onlar da 'hizmet'e önem vermeye başladılar. İzmir'de oyları arttı mesela...
Ve tabii başarının lokomotifi, 'kenar'ın değerleriyle özdeşleyen ve proje dili kullanan Erdoğan'ın karizmatik kişiliği... BBC'nin dediği gibi demokrasi tarihinin en başarılı lideri oldu.

CHP ve MHP
CHP hedefi olan yüzde 30'u aşamadı, çok başarılı sayılamaz.
CHP olumlu bir değişim sürecine girmişti. AKP'nin sosyolojik tabanı olan 'kenar'a sosyal demokrasi diliyle ulaşmak istiyordu. 'Merkez'in laikçi söylemini bırakmış, yoksulluk vurgulu bir söyleme yönelmişti.
Bu seçimde CHP'nin laiklik söylemini, AKP'nin türban söylemini geri çekmesi, ister istemez genel seçmen gözünde 'hizmet' faktörünü öne çıkardı.
Bu konuda CHP'nin söyleyeceği fazla bir şey yoktu. CHP'nin dili bile yeni alışıyordu 'proje'  söylemine...
Bir 'aile sigortası' halkta tutmuştu ama başka?..
Ergenekon sanıklarının adaylığı... CHP teşkilatında 'eski'lerin çalışmaması, eski izlerin hâlâ güçlü olması yenilenmenin etkisini kısıtladı.
CHP değişime devam etmelidir; değişimin inandırıcı olması buna bağlıdır.
MHP için söyleyebileceğim, bu partinin de artık yenilenmek mecburiyetinde olmasını görmesidir. 'Türk milleti' deyince bugünkü Türkiye sosyolojisine bakarak politikalar geliştirmelidir.

Kürt hareketi
Seçimin en kritik sonucu, BDP destekli milletvekillerinin sayısı 35 civarına çıkmış olmasıdır. Ancak dikkat, oy oranında önemli bir artış yok... Daha iyi organize oldukları için ve çatışmacı politika isleyerek tabanlarını motive ettikleri için...
Evvela görmeliler ki 'demokratik özerklik' denilen radikalizm Kürt seçmenden umdukları desteği almamıştır. Onun için daha makul bir çizgiye gelmelidir.
35 civarında vekil bulunması bu meselenin hal yoluna konulmasında parlamento açısından bir fırsat olarak görülmelidir: Hep onlar böyle görmeli, hem AKP ve CHP...

Balkon konuşması
Yüzde 50 oy, elbette Erdoğan'ın bu yöndeki sorumluluğunu daha artırmıştır. Balkon konuşmasında bunu kendisinin de ifade etmesi memnuniyet vericidir.
Başbakan'ın dün geceki konuşması bütün 'Balkon konuşmaları' gibi güzeldi.
'74 milyon Türkiye Cumhuriyeti vatandaşının tamamını kucaklamak'tan bahsetti. 'Vurmaya değil, sevmeye geldik' dedi. 'Herkese huzur, güven ve adalet'i herkese vaat etti... 'İncitici kelam meydanlarda kalmalıdır' dedi.
Yeni anayasa hakkında söylediklerine, 'herkesin anayasası' kavramını vurgulamasına ve anayasa yapımı konusunda muhalefete olumlu referans yapmasına özellikle sevindim.
Bu sözler önümüzdeki dört yıl boyunca uygulanırsa, AK Parti'nin üçüncü dönem iktidarı Türkiye için elbette daha hayırlı olur. İnşallah diyorum.Biraz da kültür

MİTİNGLERDEKİ bağırış çağırışlardan epeydir sıkılıyordum... İyi oldu, 'İstanbul 2010 Avrupa Kültür Başkenti' konusundaki basın brifingine gittim.
30 Temmuz'da hukuken sona erecek olan 'İstanbul 2010 Avrupa Kültür Başkenti Ajansı'nın çalışmaları hakkındaki 'etki raporu'nun sunumunu gazeteci arkadaşlarla izliyoruz.
Önce İstanbul ahalisinin genel bir kültür fotoğrafı.
-  İstanbul halkının yüzde 40'ı kültürel faaliyetlere hiç harcama yapmıyor, yüzde 30'luk kesim sadece 50 TL ve altında harcama yapıyor. Sürpriz değil çünkü kültüre ilgi belli bir eğitim ve gelir düzeyinden sonra başlar.
-  İstanbul halkının yüzde 46'sı kitap okumuyor, yüzde 49'u sinemaya gitmiyor, yaklaşık yüzde 80'i tiyatro, konser, müze ve sergilere ilgisiz.
-  Ancak, iyi haber, yaş azaldıkça kültürel etkinliklere ilgi artıyor. Opera ve baleye ilgi duyanlar ise yaşlı bir azınlık.
Opera ve bale Batı'da da sinema ve tiyatro kadar yaygın değildir, elitlerin ilgilendiği bir sanat dalıdır, onu belirteyim.
Bardağın yarısı dolu, diyebiliriz. Hele de yeni nesillerin daha ilgili olması ümit verici tabii.

Üç imparatorluk
İstanbul'u '2010 Avrupa Başkenti' yapan faktör, üç imparatorluğa merkezlik etmiş ve üç semavi dinin mirasına sahip bu şehrin tarihi ve kültürel zenginliği...
'Avrupa Kültür Başkenti Ajansı' adlı organizasyon kültür sanat faaliyetlerini çoğaltmış ve türüne göre ilçelere, varoşlara ve 4.500 okulda 1 milyon öğrenciye kadar götürmüş.
'Kültür Başkenti' kavramıyla yapılan tanıtım çalışmaları kültür ve sanat faaliyetlerine ilgiyi ortalama yüzde 20 artırmış.
Örnek, 2000'lerin başında Türkiye'deki tiyatro izleyicileri içinde İstanbul'un payı yüzde 17 iken, 2009'da yüzde 47'ye çıkmış.
Daha da ilginç olanı, tarihi binalarda 'restorasyon, konservasyon, acil onarım' gibi dıştan gözüken çalışmaların bu eserlere olan ziyaretleri artırmış olması.
Restorasyon geçiren Ayasofya'yı ziyaret edenlerin sayısı, turistler dahil, 2010 yılında 3 milyonu bulmuş!
'2010 Avrupa Kültür Başkenti' olması İstanbul'un turizmine önemli katkıda bulunmuş. Dahası, 2010'da İstanbul'a gelen turistler içinde yüksek eğitimlilerin oranı yüzde 36'ya çıkmış!
Sürpriz değil; kültür ve sanat bütün dünyada eğitim ve gelir seviyesine göre ilgi çeker.

2010'dan sonra?..
2010 yılındaki 'Avrupa Kültür Başkenti İstanbul' faaliyetlerinin ne ölçüde 'etkin' olduğunu, Ernst&Young adlı uluslararası şirket araştırmış. Büyük boy 80 sayfalık raporun özeti, pozitif.
Benim en çok ilgimi çeken Bizans ve Osmanlı eserleriyle, Osmanlı kültürünün birer unsuru olan Rum, Ermeni ve Yahudi mimari eserlerinin restorasyonu.
Ajans'ın bağlı olduğu Devlet Bakanı Hayati Yazıcı'nın anlattıklarından birkaç cümle:
- Kumkapı'daki Ermeni Borodman kilisesinin restorasyonunda 40 kamyon moloz çıktı... Galata Mevlevihanesi'ni gördünüz mü? Şehzadebaşı Camii'ni ve haziresini restore ettik, gidin bir görün...
Bu etkinlikleri başarıyla koordine eden, Ajans Başkanı Şekip Avdagiç'in İstanbul ve tarih kültürüne hayran olduğumu belirtmeliyim.
Yazıcı ve Avdagiç'i kutlayarak toplantıdan ayrılırken dedim ki:
- Madem 2010 etkinlikleri için akaryakıta konulan vergi devam edecek, öyleyse Ajans önümüzdeki yıllarda da devam etsin; büyük tecrübe kazandılar... Siz diyorsunuz, daha İstanbul'daki eserlerin yüzde 10'u ancak restore edildi diye.'Usta' kabine

BÜTÜN yorumcuların uzlaştığı husus, yeni hükümetin 'teknokratik' olduğudur. Sol-liberaller bu kavramı AKP'nin 'klasik merkez sağ' partiye dönüşmesinin işareti sayarak eleştiriyorlar.
Ben böyle düşünmüyorum.
Halk iradesiyle gelen, demokratik reformlara önem veren ve kalkınma konularına 'teknokratik' gözle bakan bir 'merkez sağ' kavramına pozitif bakıyorum.
Bakanları teker teker ele almak yerine, önemli bulduğum üç açıdan kabineyi değerlendirmek istiyorum.
Beşir Atalay'ın 'açılım'dan ve 'güvenlik'ten sorumlu Başbakan Yardımcısı olması, bu dönemde meselenin daha üst düzeyde ele alınacağının işaretidir.

Kürt meselesi
Bütün başarılı demokrasilerde etnik sorunların çözümü için izlenen yol, hem 'açılım' yapmaktır, demokrasi kanallarını açmaktır, hem 'güvenlik' politikalarıdır; biri öbürüne feda edilemez.
Beşir Atalay'ın 'açılım'dan ve 'güvenlik'ten sorumlu Başbakan Yardımcısı olması, bu dönemde meselenin daha üst düzeyde ele alınacağının işaretidir.
Diyarbakır Milletvekili Mehdi Eker'in Tarım Bakanlığı devam edecek. Eker teknokrat bir aydındır. Bakan olarak bölgeye altyapı alanında çok yaygın kamu hizmetlerinin götürülmesini sağlayan isimdir.
Diğer bir teknokrat isim yeni kurulan Kalkınma Bakanlığı'na getirilen Bingöl Milletvekili Cevdet Yılmaz'dır, akademik kariyeri de vardır. Başta GAP olmak üzere bölge kalkınması üzerinde uzmanlaşmıştır. Şimdi bölge kalkınmasıyla Türkiye'nin genel kalkınmasını entegre olarak yönetecek.

Teknokratik kadro
Michael Porter, Competitive Advantage of Nations adlı ufuk açıcı eserinde, Uzakdoğu mucizesini yaratan faktörlerden birinin, bakanlar kurulunda daima teknokratların ağır basması olduğunu belirtir; örnekler verir.
Bizde Özal hükümetleri böyleydi.
Son on yıldaki ekonomik büyümenin ve kamu hizmetlerindeki gelişmelerin temelindeki isimler teknokrat bakanlardır: Ali Babacan, Binali Yıldırım ve Recep Akdağ... Bu listeye Mehdi Eker ve Cevdet Yılmaz'dan başka, son dönem performanslarıyla Taner Yıldız'ı, Zafer Çağlayan'ı ve TOKİ'deki üstün başarısıyla Erdoğan Bayraktar'ı da eklemek gerekir.
Yeni Milli Eğitim Bakanı Ömer Dinçer'e de bu gözle bakıyorum. Dinçer Türkiye'de 'e-devlet' yani kamu hizmetlerinin elektronikleşmesi yönündeki gelişmelerin mimarıdır. Başbakan seçim meydanlarında elindeki iPad'i göstererek yeni eğitim politikasını anlatmıştı; 'Ömer Dinçer'lik' bir konudur bu.

Hukuk ve demokrasi
Geçenlerde Prof. Ergun Özbudun'la sohbet ediyorduk, 'İnşallah yeni Adalet Bakanı yine Sadullah Ergin olur' diyerek devam etmişti:
- İyi bir hukukçu, siyasi polemiklerden sakınıyor. Venedik Komisyonu Başkanı Gianni Buquicchio da Sadullah Bey'den takdirle bahsetti, hatta tekrar Adalet Bakanı olmasını dilediğini söyledi.
Ben Ergin'in yemin krizinin çözülmesinde de katkısının olacağına inanıyorum.
Egemen Bağış gibi AB ilkelerine inanmış dinamik bir ismin görevine devam etmesi, kuvvetli bir AB mesajıdır.
Dış politikamızdaki uluslararası prestijin mimarı Ahmet Davutoğlu tabii ki görevine devam ediyor.
Böyle çok olumlu bulduğum isimlerden biri de Ertuğrul Günay'ın görevini sürdürmesidir.
Aile ve Sosyal Politikalar Bakanı Fatma Şahin kadın sorunlarına büyük emek vermiştir; her kesimle diyalog kuracak, açık fikirli bir siyasetçidir.
Evet, 'ustalık' dönemine uygun bir kabine... Dilerim siyasi kavgalarla enerji israf etmez.
Başarılar diliyorum. Bilim politikası

BİLİM, Sanayi ve Teknoloji Bakanı Nihat Ergin'in merhum Erdal İnönü'yü öven sözlerini sevinçle okudum. Deniz Baykal ve Kılıçdaroğlu'nun Menderes'i veya Turgut Özal'ı öven sözlerinden de büyük sevinç duymuştum elbette.
Dünya görüşleri tabii ki farklı olacak. Ama 'karşı taraf'taki bir devlet adamının ya da politikacının bir hizmetinden övgüyle bahsetmek zihinlerimizdeki kalıpları yumuşatır. Partiler arasında kutuplaşma olsa bile, 'övülecek hususlar' konusunda ortak görüşlerin belirmesi siyasi kültürümüzü olgunlaştırır; onun için seviniyorum böyle örnekleri gördüğümde.
Konu Erdal Bey'in kurduğu TÜBİTAK'la ve Feza Gürsey Temel Bilimler Araştırma Enstitüsü'yle ilgili. Nihat Ergin, Erdal Bey'in bu hizmetinden övgüyle bahsediyor. (Radikal, 21 Haziran)
Meseleyi biliyorsunuz: Seçimler sırasında TÜBİTAK, Boğaziçi Üniversitesi bünyesindeki Feza Gürsey Enstitüsü'nü aldı, Gebze'deki Bilişim ve Bilgi Güvenliği İleri Teknoloji Araştırma Merkezi BİLGEM'e bağladı, küçülmüş bir birim olarak.
Bilim dünyasından eleştiriler geliyor.
Bakan Nihat Ergin, TÜBİTAK'ın bu kararının kendi önüne 'sonradan', yani seçimlerden sonra geldiğini belirterek diyor ki:
'TÜBİTAK ve Enstitü hocalarıyla bir araya gelip konuyu değerlendireceğiz. Daha sağlıklı bir karara varma imkânı doğacaktır...'
Bu tavrından dolayı Nihat Ergin'i kutluyorum.
Ergin'in özellikle, 'Sadece teknoloji araştırmalarına değil, sosyal bilimler ve bütün bilim dallarına aynı derece önem veriyoruz' diye konuşması bana heyecan verdi.
Çünkü kalkınmanın ilk aşamalarında teknoloji öncelikli bilim politikaları bir ihtiyaçtır, ama Türkiye artık 'temel bilimler'e daha çok kaynak ve kafa ayırma aşamasına gelmiştir.
Uygulamalı bilimler ve teknoloji, 'temel bilimler' ana gövdesinin meyveleridir.
Erdal Bey içinden geldiği bu konuda öngörülü davranarak TÜBİTAK ve Feza Gürsey Enstitüleri'ni kurmuştu.
Türkiye'ye Bilimler Akademisi'ni de kurdu, ama bana göre hatalı bir şekilde kurdu; neyse, o ayrı mesele...

Tosun Terzioğlu'nun sözleri
Feza Gürsey Enstitüsü kurulurken TÜBİTAK Başkanı, Prof. Tosun Terzioğlu'ydu. Dün konuştum, şunları söyledi:
- Temel Bilim Enstitüleri üniversite bünyesinde olmalıdır; bilim adamları ve yetenekli öğrencilerle yakın ilişkiler kurmak için. Bu düşünceyle biz, Boğaziçi bünyesinde kurmuştuk. Çağımızın en büyük matematikçilerinden Robert Langians, enstitüye gelmiş ve çok beğenmişti...
Peki Gebze'ye taşınması?
- BİLGEM askeri araştırmalar yapar; Yönetim Kurulu Başkanı olduğum sırada bile çeşitli bölümlerine ben giremezdim! Temel bilim enstitüleri ise dünyaya açık olmalıdır. TÜBİTAK'ın kararını anlamak mümkün değil. Seçim döneminde bunun yapılmasını da etik bulmuyorum.
Prof. Terzioğlu, hatanın düzeltileceğine inanıyor:
-Başbakan TÜBİTAK'ı çok destekledi. Eskiden hayal edemeyeceğimiz kaynakları TÜBİTAK'a verdi. Düzeltirler umudundayım, Bakan da bunun işaretini veriyor.
Sayın Bakan bence Terzioğlu'nu da dinlemeli.
Yalnız şunu da belirteyim: Hemen 'öbür uca' savrulmayalım. TÜBİTAK, Nüket Yetiş döneminde Araştırma-Geliştirme desteğini üç kat, akademik çalışmalara desteğini 13 kat artırmıştır!
Evrensel ölçüler var; ona göre başarılar alkışlanmalı, hatalar düzeltilmeli.Proje savaşı

ARTIK CHP de bazı projelerden bahsediyor. Halbuki, Deniz Baykal'ın Siyasal Katılma adlı akademik kitabında anlattığı gibi, Menderes'ten beri hep sağ partiler projelerden bahseder, CHP ise laiklik ve çağdaşlaşma gibi konuları vurgulardı.
Altan Öymen, önceki gün Radikal'deki yazısında CHP'nin Prof. Yüksel Kavak başkanlığındaki bir ekibe hazırlattığı eğitim raporunu ayrıntılarıyla anlatıyordu. Öymen, Kılıçdaroğlu'nun şu sözlerini de alıntılamıştı:
'Bize soruyorlardı; 'iktidara gelince ne yapacaksınız, projeleriniz nerede?' diyorlardı. Biz de çalışıyoruz, açıklayacağız diyorduk. Altı aydan beri partinin bir bölümünü üniversite haline getirdik...'
Bu sözler CHP'nin 'projeli düşünme' konusunda ne kadar geciktiğinin bir fotoğrafı değil mi?!
Bana göre, CHP'nin eğitim yaklaşımındaki yeni ve yaratıcı husus, Prof. Sencer Ayata'nın 'yılda 12 bin doktora' projesidir. Maliyeti yılda 600 milyon Avro olacaktı ve AB kaynaklarından finansmanı mümkündü.
Hemen belirteyim, Uzakdoğu mucizesinin temelinde de 'lisansüstü eğitim' vardır.

Erdoğan'ın projeleri
Başbakan'ın dün açıkladığı Ankara projelerinde elbette seçimler dolayısıyla propaganda unsuru da vardır. Fakat her birinin 'tasarım' olarak iyi düşünüldüğü de açıktır.
Başbakan'ın 'Selçuklu mimarisi' vurgusunu çok beğendim. 'Ulaştırma alanında Ankara'nın merkezi durumunu güçlendirmek'ten bahsetmesi de üniter devletin sosyolojik zeminini güçlendirecek bir yaklaşımdır; bunu da alkışlıyorum elbette.
Çağımızda projeler konusunda yaratıcı düşünce başlı başına ekonomik bir kaynaktır. Kârlı projeler kendi finansmanını da üretiyor. 'Kanal İstanbul' için şimdiden 'yap, işlet, devret' talipleri çıktı.
Türkiye dünyadaki muazzam yatırım sermayesi stokundan büyük paylar alabilmek için böyle projeler önermelidir.
Tayyip Erdoğan'ın siyasi görüşleri eleştirilebilir ama günümüzdeki liderler içinde projecilik açısından en geniş vizyona sahip olduğu inkâr edilemez. Nitekim en büyük oy kaynağı ulaştırma, sağlık ve eğitim alanlarındaki gelişmelerdir.
Projecilik Menderes-Özal çizgisinin bir karakteristiğidir.
CHP, felsefi kavramlara programlanmış geleneksel düşünce tarzını önümüzdeki dönemde proje odaklı düşünmeye yöneltmelidir; '6 ayda' olmuyor bu.

Mehmet Âkif Üniversitesi
Önceki gün Burdur Mehmet Âkif Üniversitesi'nde, davetli olarak 'Bilim ve Yanılgı' konulu bir konferans verdim. Mehmet Âkif adı beni cezbetmiş, geceli gündüzlü vaktimi alan 'Atatürk ve Hukuk' çalışmamı bırakıp yola düşmüştüm. İyi ki de gitmişim.
Anadolu'daki üniversitelerin kültürel ve ekonomik kalkınmamızda nasıl lokomotif rolü oynadıklarının bir örneğini daha gördüm.
Genç Rektör Prof. Mustafa Saatçi ile karşılaştığımızda, 'meslek yüksek okulu öğrencileriyle işadamlarını bir araya getiren toplantı'dan dönüyordu!
13 bin dönümlük yeni kampüs alanını gezerken rektör muazzam bir binayı gösteriyordu:
- Burası merkezi laboratuvar. Bütün Ege bölgesinin tarım ve hayvancılık ürünleri burada analiz edilip standartlaştırılarak ihraç edilecek!
Çağımızda 'girişimci üniversite' denilen modelin güzel bir örneği.
Üniversite cıvıl cıvıl, kızlı erkekli öğrenciler, konferans dinlediler, sorular sordular; hem 'bahar şenlikleri'nde yeteneklerini sergiliyorlar hem sınavlara hazırlanıyorlar.
Kürt meselesinden bir yangın çıkmazsa, Türkiye, 2023 hedefini başarmanın dinamizmine sahip.Balkon konuşması ne kadar güvenilir?

TELEVİZYON tartışmalarında 'Erdoğan 'balkon'da hep iyi konuşuyor ama sonra sertleşiyor, otoriterleşiyor' diyenler az değil... Ben de diyorum ki, 'bu defa farklı!'
Böyle dememin bir sebebi bunu temenni etmemdir; ikinci sebebi ise şartların değişmiş olmasıdır: Erdoğan'ın son başbakanlık dönemidir bu!
Bundan sonra parti kavgası yok onun önünde... Sadece iki şey var: Birincisi ve güncel olanı, anayasa yapımı ve Kürt meselesi sürecini nasıl yöneteceğidir... İkincisi bunlara bağlı olarak tarihe nasıl geçeceğidir.

Ego enerjisi
Bütün tarih boyunca istisnasız olarak görülmüştür ki, karizmatik liderlerin hepsinde 'ego enerjisi' çok yüksektir. Rakiplerine ve siyasi hasımlarına karşı çok öfkelenmek de, büyük başarılara imza atmak, sevilmek, sayılmak ve tarihe iyi geçmek hırsı da bu enerjinin en önemli yakıtlarıdır!
Atatürk, İnönü ve Menderes'te 'ego'nun nasıl böyle değişik zıt yönlerde yüksek enerji yarattığını ayrıca yazmak istiyorum.
Erich Fromm'un bu konuda yazdıklarından esinlenerek düşünüyorum ki, Erdoğan'ın başbakanlıktaki bu son döneminde ego enerjisi, rakiplerine karşı mücadeleden ziyade büyük işler başarmaya yönelecektir. Neler olabilir bunlar? Ekonomik atılımlardan daha çarpıcısı herhalde sivil anayasa ve Kürt meselesinin çözümünde başarılı olmaktır.
Bunu başaran bir lidere kim Cumhuriyet tarihinin en büyük birkaç devlet adamından biri unvanını vermez?
Bir lider için bunun cazibesini düşünün!

Erdoğan'a tarihin notu
Bunun yolu artık rakiplerle ve siyasi hasımlarla çatışmak değildir; çünkü başbakanlıktaki son dönemidir.
Bunun yolu tansiyonu düşürmektir, ikna edici, uzlaşmacı olmaktır.
Bakın, balkon konuşmasında 'muhalefetle, medya ile, akademisyenlerle, STK'larla görüşeceğini' vurguluyor.
Bunlarla çatışarak olur mu bu?
Hatta Fikret Bila'ya 'Kılıçdaroğlu'nun kapısını çalacağım' diyor.
Dediğini yapar mı?
Önünde seçim yok, seçim kavgası yok; parti genel başkanı ve başbakan olarak son dönemi... Çankaya'ya çıkmak için de tarihten yüksek not almak için de yapması gereken; balkonda söylediklerini uygulamaktır.
Zaten bu siyasi rasyonalizm kaybedilip de anayasa yapımında büyük gerilimler ortaya çıkarsa Türkiye 'anayasal meşruiyet' krizine sürüklenebilir.
Türkiye'ye de yazık olur. Başbakan hakkında tarihin vereceği not da düşer.
Onun için bu defaki balkon konuşmasının önümüzdeki döneme ışık tutacağına inanıyorum, inanmak da istiyorum.

BDP ne yapacak?
AKP ile CHP arasında yeni anayasa konusunda bir diyalogun gelişmesini mümkün görüyorum; çünkü anayasa konusundaki görüşleri uzlaştırılabilir niteliktedir.
Medya ve STK'lar da bunu teşvik etmelidir.
BDP ile de anayasa diyalogu yapılması son derece gereklidir. Fakat buradaki sorun, BDP'nin nasıl davranacağıdır.
BDP'nin vekil sayısı 36'ya çıktı. Bu, onun 'demokratik sorumluluk' duygusunu mu geliştirir; yoksa etnik milliyetçiliğin tabiatındaki çatışmacılığı mı besler?!
Önümüzdeki dönemin hayati sorunu budur.
BDP çatışmacı davranırsa, iktidarın ve ana muhalefetin uzlaşmacı davranmaları sorunu çözmeye yetmez.
BDP'nin nasıl davranacağı konusunda kaygılarım var. Yarın bunu yazacağım. The Economist

THE ECONOMIST dergisi ve diğer çeşitli Batılı yayın organları Ak Parti'nin ekonomisini, politik liberalleşme adımlarını, çeşitli başarılarını öven makaleler yayımladığında Kemalistler tepki gösterirdi:
'Liberaller Batı basınını aldatıyor! AKP'nin gerici yüzünü görmüyorlar!'
Hatta bazı Kemalistlere göre, Ak Parti 'dış güçler'in kurdurtup desteklediği bir partiydi, emperyalizmin işbirlikçisiydi! Onun için Batı'dan övgüler alıyordu! Onun için Erdoğan'a 'uluslararası devlet adamı' türünden ödüller veriyorlardı...
'Ilımlı İslam' bir Amerikan projesiydi, AKP de bunun taşeronuydu!.. Falan...
Bu iddiayı savunan Cumhuriyet yazarı Alev Coşkun'la günlerce süren tartışmalarımız olmuştu sütunlarımızda.

'Dış güçler' edebiyatı
Şimdi konumlar değişmiş gözüküyor: The Economist, AK Parti'nin başarılarını öven ama otoriterleştiğini belirterek CHP'ye oy verilmesini isteyen bir makale yayımladı ya... Bunun arkasında Türkiye'nin kalkınmasını istemeyen 'dış güçler' vardı!..
Hatta bu yazıların hepsini İsrail lobisi yazdırıyordu!.. Falan...
Dünkü Milliyet'te The Economist'in bu tür yayınlarından ve AKP'yi öven yayınlarından örnekler vardı. 
Yandaki The Economist  kapağın da ben örnek olarak veriyorum. Sarkozy, eşi Carla Bruni'nin peşinde 'fino' gibi sürüklenen, başkanlık şapkasının altında kaybolan biri olarak gösteriliyor, 'İnanılmaz Küçülen Cumhurbaşkanı' diye yazıyor.
Batı'da bu işler böyle; küreselleşen dünyada basın özgürlüğü ülke sınırı tanımıyor.

'Nerede yanlış yaptık?'
Batılı basın organlarının dün AK Parti'yi övmesine 'dış güçler' gözüyle bakan Kemalistler yanılıyordu... Bugün Batı basınında çıkan eleştirilere 'dış güçler' gözüyle bakan iktidar yanılıyor.
Ben oldum olası komplo teorilerine itibar etmem.
AK Partililer bu 'hava değişimi'nin arkasında 'komplo' arayacağına, 'nerde yanlış yaptık, neden otoriterlik izlenimi veriyoruz?!' diye düşünmeli...
Böyle düşünürlerse çözüm üretebilirler: Politikalarını, davranış ve üsluplarını gözden geçirirler.
Ama 'dış güçler bize komplo yapıyor' diye düşünürlerse, bu psikolojinin insanı sürükleyeceği yer içe kapanmadır, savunmacı psikolojiyle daha da sertleşmek ve otoriterleşmektir.
Türkiye'nin önünde zorlu bir dönem vardır; anayasa yapımı tehlikeli bir etnik kutuplaşmayı tetikleyebilir!
Türkiye'nin önümüzdeki dönemi soğukkanlılıkla geçirmesi gerektiğini gören herkes ve AKP zirvelerinde Tayyip Erdoğan'ın alkışçısı değil de samimi dostu olan herkes ona tansiyonu düşürmesini, hoşgörülü olmasını, otoriterlik kaygılarını gidermeye çalışmasını tavsiye etmelidir.Kriz çözülüyor

KARŞILIKLI meydan okumalarla tırmanan 'yemin krizi' çözüm yoluna girdi. Cemil Çiçek'in yapıcı siyaset anlayışı ile CHP'den Akif Hamzaçebi ve Ali Topuz'un pozitif hareketleri ilk adımlar oldu, Başbakan da 'sürç-i lisan' açıklamasıyla tansiyonu düşürdü.
Dün Çiçek-Kılıçdaroğlu buluşmasından önce Hamzaçebi ve Çiçek'le görüştüm.
Çiçek şunları söyledi:
'61. cumhuriyet hükümetinin programı okunacak, cumhuriyeti kuran parti yok! Bunu içime sindiremiyorum. Cumhuriyet hükümetinin programı görüşülürken ana muhalefetin katılmamasını da içime sindiremem!' 
Bu sözleri Kılıçdaroğlu'na söylediğine de eminim.
Çiçek'in sözleri, hiç olmazsa hükümet programı görüşmelerine, yani pazartesiye kadar yemin krizinin çözülmesi amacını ortaya koyuyor.
Görüşme öncesi CHP'li Hamzaçebi'nin bana söyledikleri de şöyleydi:
'Yapıcı olmak istiyoruz. CHP'nin onurunu koruyan bir çözüme hazırız. Hukuki bir formül dayatmayacağız!'

Kılıçdaroğlu ne istedi?
Görüşmede Çiçek'e neler söylediğini Kılıçdaroğlu basına anlattı, 'Çiçek çözüme katkı verecek' diye vurguladı.
Kılıçdaroğlu'nun, yemin etmek için yeterli göreceği çözüm, kendi ifadesiyle şu:
'Meclis Başkanı'nın partilerin grup başkanvekillerini çağırarak toplantı yapması ve çözüm iradesini beyan etmeleri...'
Bu kolay...
MHP'den Mehmet Şandır ve Oktay Vural zaten Çiçek'i ziyaret ettiler, görüştüler, tutuklu vekiller hakkında 'partilerin ortak deklarasyon yayınlaması' fikrini esas alan bir çözüm de önerdiler.
BDP'den Sırrı Sakık ve Hasip Kaplan da Çiçek'i ziyaret ettiler ve olumlu bir görüşme olduğu için Selahattin Demirtaş dün 'Çiçek'le biz de görüşmek istiyoruz' diye açıklama yaptı.
Sorunun çözümü için hiç şüphesiz AKP'nin Grup Başkanvekilleri de katılacaktır toplantıya.
Toplantıdan CHP'nin beklentisi, hemen hukuki bir formülün ortaya konulması değil, Kılıçdaroğlu'nun söylediği gibi, 'çözüm iradesi'nin ortaya konulmasıdır.
Çiçek bunu yapacaktır; şüpheniz olmasın.

Diplomat gibi
Peki, diyelim ki Kılıçdaroğlu'nun istediği gibi parti grup başkanvekilleri Çiçek'in başkanlığında toplandılar ve 'çözüm iradesi'ni ortaya koydular... Ve diyelim ki, Çiçek'in arzu ettiği gibi hükümet programı görüşmelerine katılacak şekilde CHP de yemin etti, Meclis çalışmaları normal rayına girdi...
Sonra?..
Sonrası çözümü sağlayacak hukuki formülün üretilmesidir.
BDP'nin Hatip Dicle talebinin hukuki karşılığı yok...
MHP, tutuklu vekilleri otomatikman dışarı çıkaracak kanun ve anayasa değişikliğine sıcak bakmıyor.
Peki o zaman nasıl çözülecek?
İşte Çiçek'in ihtiyatlı konuşmasının, ayrıntılara girmekten sakınmasının sebebi bu.
Gazetecilerin sorularına cevap vermeyişinin sebebi de bu konudaki zorluktur.
Erken bir 'formül' açıklayarak partilerde 'emri vaki' duygusu yaratmaktan sakınıyor.
Diplomat gibi çalışıyor sorunu çözmek için.

Hukuki formül ne olabilir?
Kriz çözüldükten sonra bulunması gereken 'ortalama' hukuki çözüm ne olabilir?
Bana göre çözüm şu olabilir: Tutuklu bir kimse vekil seçildiği takdirde tutuklamaya itirazda son merci Yargıtay'dır şeklinde bir CMK değişikliği...
Son söz yüksek yargıda olacağı için MHP'nin ve CHP'nin itiraz etmesi düşünülemez.
Selahattin Demirtaş da Hatip Dicle hakkında 'iç yargı yolunun tıkandığını' belirtti zaten.
'Teyit edilmiş' son satırım şu:
Çiçek, partilerin grup başkan vekillerini toplayacak, bu sorun çözülecektir!Stalinist milliyetçilik!


BDP  Eş Başkanı Selahattin Demirtaş Milliyet 'e yaptığı açıklamada yüreklere su serpti; Türkiye'den ayrılmak istemiyorlarmış, 'demokratik özerlik'  Türkiye'nin bütünlüğünün teminatı olacakmış.
Meğer eskiden sık sık söyledikleri 'üniter devlet içinde'  söylemini bırakmaları, ekonomiyi bile ayıracakları, ayrı 'öz savunma gücü'  kuracakları, ayrı iç sınır çizecekleri 'demokratik özerklik'  hep Türkiye'nin bütünlüğünü garantilemek içinmiş!
BDP'li Bengi Yılmaz da Taraf 'ta sevgili Neşe Düzel'e 'devlete vergi vermeyeceğiz, devletten alacağız'  anlamında laflar etmişti de pek üzülmüştük... Sonra açıklama yaptı, o da yüreklerimize su serpti; meğer tam öyle dememiş imiş!
19 Temmuz tarihli 'Demokratik Özerklik Bildirgesi' de yüreğimize böyle su serpmişti; orada da aynen 'tekelci devlet sistemine vergi vermemek, kendi özerk ekonomik sistemini esas almak'  ilkesini ilan etmişlerdi.
Demek ki vergi vermeyecekleri, Türkiye devleti değilmiş, 'tekelci devlet sistemi'  imiş!

Ekonomiyi bile ayırmak
 Latife bir kenara, nasıl bir ideoloji ve proje ile karşı karşıya olduğumuzun minik bir numunesi bu 'tekelci devlet sistemi'  lafı.
Piyasa ekonomisiyle yönetilen ve dünya demokrasilerince de piyasa ekonomisi olarak kabul edilen bir ekonomiye 'tekelci devlet sistemi'  denilmesi, çok şeyin şifresidir: Hem Stalinist bir ekonomi anlayışını ifade ediyor, hem ekonomiyi bile 'ayırmak' isteyen bir etnik milliyetçiliği...
Kültüre, sanata kadar uzanan bu totalitarizm bakın nasıl bir jargonla sunuluyor:
'Büyük sermayenin toplumu uyuşturma aracı olarak kullandığı spor ve sanat gibi alanlarda, daha doğru temellerde toplumun ihtiyaçlarına cevap olacak, sağlıklı ve dinç bir toplumu geliştirmeyi önüne koyan bir anlayışı etkili kılmak...'
 Yeryüzünde bir siyaset bilimci çıksın, Demokratik Özerklik Bildirgesi'ndeki bu satırların dünyaca bilinen anlamda demokratik olduğunu söylesin! Stalinist jargondan farklı olduğunu izah etsin!
Kürşat Bumin'in teşhisine katılıyorum: 'Ultra milliyetçi ve hiper goşist'  bir ideolojinin yansımasıdır bu... Yani hem aşırı milliyetçi, hem hiper aşırı sol bir ideoloji.

Demokratik olsaydı...
 Galip Ensarioğlu, 'komünlere, kooperatiflere, sermaye düşmanlığına'  dayalı bu modelin bölge için nasıl bir ekonomik felaket olacağını anlatmıştır.
Siyasi alanda ise, 'komün, mahalle, semt, şehir komiteleri' ne dayalı bir 'cemahiriye' totalitarizmi... ÇEKA işlevini de 'öz savunma güçleri'  yapacak!
Amaç böyle bir model olduğu için 'Avrupa Özerklik Belgesi' ni reddediyorlar.
Evet, Kürt hareketi bir yönüyle sosyolojik bir uluslaşma hareketidir. Sorun, siyasi yönüyle demokratik değil, totaliter olmasıdır.
Hatta sorun, özünde ayrılıkçı olması da değildir. Evrensel hukuku ve evrensel demokrasiyi benimseyen bir hareket olsa, konuşarak, kan dökmeden, makul çözümler geliştirilir.
Sorun totaliter ve silahlı olmasıdır.
Daha büyük sorun, piyasa ekonomisi, özgürlükçü demokrasi ve açık toplum içinde yaşamak isteyen milyonlarca Kürt vatandaşımıza 'hain'  gözüyle bakmasıdır. Totalitarizmin tarihindeki felaketlerden biri kitlevi göçler değil midir?
Bu tehlikeyi Kürt siyasetçiler de görmelidir.
Hiçbirimizin ılımlı ve makul olmaktan başka çaresi yok.AKP otoriter mi?

AK Parti'nin Türkiye'de ekonomiyi ve demokrasiyi geçen dokuz yılda geliştirdiği bir gerçektir. Peki, öyleyse, 'AK Parti'nin otoriterleştiği' eleştirileri nereden çıkıyor?
Bunu izah etmek için bir örnek vereceğim...
28 Şubat'ta Çevik Bir 'Türk- İş'in konuşma özgürlüğü var da Genelkurmay'ın yok mu? Genelkurmay da görüş açıklama özgürlüğünü kullanıyor' diye konuştuğunda, ben 'Hayır, Genelkurmay'ın öyle konuşma özgürlüğü yoktur çünkü sözünün arkasında silah vardır' diye yazmıştım.
Başbakanların konuşmasına gelince...

Kamu gücü kimin elinde?
Aynı değil elbette, başbakanlar tabii ki rakiplerini eleştirirler, gazetecileri, dernekleri eleştirirler...
Fakat, başbakanların sözüyle gazetecilerin yazısı veya bir sivil kuruluşun bildirisi eşit ağırlıkta mıdır? Değildir çünkü başbakanların elinde 'kamu gücü' vardır.
Muhalif davranan sivil kuruluşlara, gazetecilere ve bireylere karşı başbakanlar 'Bertaraf olurlar... Bedelini öderler... Sonucuna katlanırlar...' diyerek öfkeyle tepki gösterdiği zaman ve bu sözlerin ne gibi sonuçları olabileceği konusunda toplumun muhayyilesi çalışmaya başladığı zaman...
Artık otoriterleşme başlamıştır!
Artık toplumun çeşitli kesimlerinde 'otoriter baskı' algısı oluşur; bu gerçekçi de olsa, sırf algı da olsa politik ortamı gerginleştirir ki, bundan en çok sakınması gereken, yine başbakanlardır.

Toplumu yönetmek
AK Parti lideri Erdoğan hiç şüphesiz Türkiye'yi dünyanın 16. büyük ekonomisi seviyesine yükseltti... Resmi ideolojik tabuları aşma konusunda demokrasiyi geliştirdi...
Biraz da bunun verdiği yüksek özgüvenle ve takdir edilme beklentisiyle, gittikçe eleştirilere karşı otoriterleşiyor!
Martin Lipset ve Giovanni Sartori gibi siyaset bilimciler, iktidar süresi uzadıkça iktidar sahiplerinin 'ellerindeki kamu gücünü otoriter şekilde kullanma' eğiliminin arttığını yazarlar, işte 'otoriterleşme' budur.
Ve bir şey daha yazarlar; toplumun çeşitli kesimlerinde iktidara karşı tepkiler de artar!
İşte bu tepki birikimi, en ölçüsüz eleştirilerden bile daha tahripkâr sonuçlar doğurabilir iktidarlar için: Toplumun yönetilmesi zorlaşır, 'yönetilebilirlik' sorunu ortaya çıkar!
Onun için iktidarların ikinci, hele de üçüncü dönemleri daha da zor geçer.

Liberal felsefe...
Otoriterleşme bizde sadece sağ iktidarların sorunu değildir. İttihatçı-Kemalist gelenekte ve solda daha yoğundur.
'Hürriyetin sınırları' bütün tarihimizde hürriyetin kendisinden fazla önemsenmiştir.
Modernleşme tarihimizde liberal felsefeyle tanışmamız 1980'lere kadar gecikmiştir.
AKP'nin muhafazakârlığı beni rahatsız etmiyor, muhafazakâr değerleri kendimce paylaşıyorum da... Fakat iktidarın otoriterleşmesi ve siyasi kültürümüzdeki liberal felsefe eksikliği beni kaygılandırıyor. Otoriterleşmenin tetikleyebileceği tepkileri de kaygıyla tahmin ediyorum.
Nasıl uzlaşmayla anayasa yapacağız?!
Seçimlerden sonra tribün kalabalıkları dağılacak, elektrikli sorunlar iktidarın önüne gelecektir. Başbakan'ın dostları ona toplumda oluşan otoriterlik kaygılarını gidermeyi, ortamı yumuşatmayı tavsiye etmelidir.Yargıtay formülü?

CHP'den iki saygın hukukçu dostum, Rıza Türmen ve Şahin Mengü dün telefon ettiler. Her ikisiyle de anlaşamadığımız konular vardır ama dostluğumuz da iyidir.
Tartışmalarımız olur, dostluğumuz zedelenmez.
Bunları niye yazıyorum; siyasi ve felsefi görüş ayrılıkları dostluklara engel olmamalı diye yazıyorum. Zira, görüşlerin zıtlaştığı noktada dostluklar pencere açabilir...
Rıza Türmen'in sözleri açıklama niteliğindeydi:
- Evet ben sorunu yargının çözmesini savunuyordum ve umuyordum ama çözmedi. Bu durumda sorun yasama yoluyla çözülmeli...
Şahin Mengü ise 'Yargıtay formülü'nü anlattı:
- Tutuklamaya itirazın reddedilmesi yönündeki mahkeme kararlarını Adalet Bakanlığı'nın Yargıtay'a götürmesi fikri bana aittir. Kanun maddeleri özgürlükçü gözle yorumlanırsa bu mümkün.
Bu iki görüşme üzerine kanun kitaplarına tekrar baktım...

Yargıtay yolunu açmak
Süheyl Batum'un 'Adalet Bakanı hâkimlere genelge yayınlasın!' önerisi akıl almaz derecede saçmaydı. CHP'de de eleştirildiğini biliyorum. Şahin Mengü'nün konuyu Adalet Bakanı'nın Yargıtay'a götürmesi önerisine ise saçma denilemez, ama bana göre zorlama bir yorum olur. Emsali de yok.
Mengü'yle konuştuktan sonra kanun maddelerini daha bir dikkatle okuduğumda şöyle düşündüm:
'Tutuklu bir kimse yasalara uygun olarak milletvekili seçilirse, hakkındaki tutuklama kararına itirazlar 'üst mahkeme' tarafından reddedildiği takdirde, son merci olarak Yargıtay'a başvurulabileceği yolunda CMK'ya bir madde konulabilir!'
Bu bir çözüm olabilir mi?
CHP'liler Yargıtay'a güveniyor, onun için dosyanın Yargıtay'a gitmesini istiyorlar zaten. Yargıtay'ın vereceği karar tahliye de olsa tutukluluğun devamı da olsa artık CHP'nin söyleyeceği söz kalmaz.
Nihai kararı Yargıtay vereceği için, 'ya Karayılan, yahut Ogün Samast ya da bir mafya milyarderi seçilirse' gibi marjinal örneklerle endişelenmeye de gerek kalmaz.
Partilerin birbirini suçlayacağı bir durum da olmaz.

Anayasa yapmak!
Benim bu konuyu bu kadar önemsememin sebebi, yeni anayasayı ancak Ak Parti ile CHP ekseninin yapabileceğine inanmamdır.
'Tutukluluk' sorunu yüzünden iktidarla ana muhalefet yeni anayasa yapamaz hale gelmemelidir.
Bu hayati konuyu Sayın Başbakan'ın da dikkatine sunuyorum.
TBMM Başkanlığı'na aday olan Cemil Çiçek dün yaptığı açıklamada CHP'nin 'Cumhuriyet'i kuran parti' olduğunu hatırlattı, Meclis'e gelip, yemin ederek hep birlikte 'beyaz sayfa açmaya' davet etti.
Kılıçdaroğlu da Atina'da yaptığı açıklamada Çiçek hakkında olumlu sözler söyledi.
CHP bu durumu vesile saymalı, pazartesi günü yemin ederek Meclis'e katılmalıdır.
Kafa kafaya verince çözüm bulunur.
CMK'ya bir cümle ekleyerek Yargıtay yolunun açılması için CHP kanun teklifi verdiğinde AKP'nin buna karşı çıkacağını sanmıyorum. Karşı çıkarsa hem anayasa yapımını zorlaştırmış, hem yaşanmakta olan krizi sürdürmüş olur.

'Alçaklık etti!'
Hayatımda bu söz kalemimden çıkmadı, hiç kimseye böyle hitap etmedim.
Bu seviyesiz sözü söyleyen, hem de Diyanet İşleri Başkanı Muhterem Mehmet Görmez hakkında söyleyen densiz, 'bağımsız' vekillerden Altan Tan'dır!
Diyarbakır'daki Kutlu Doğum töreninde Mehmet Görmez Hoca bir ayırım ifadesinde bulunmadan bütün 'şehitler' için saygı duruşunda bulunmuş, 'Kürdistan şehitlerinden' bahsetmeyerek 'alçaklık etmiş!'
Karadenizli olan Mehmet Görmez Hoca 'fındık kadar akıl' taşıyormuş! 'Karpuz kadar akıllı Kürtler'e bir Laz ne diyebilirmiş!
Dün Star'da sevgili Elif Çakır çok güzel bir yazı yazdı. Ben fazla bir şey yazmayacağım.
Altan Tan, kitabında PKK hakkında neler yazmıştı! Şimdi bu hezeyanları kusuyor! Kendisinin 'ettiği' şeyin ne olduğunu insaf ve izan sahibi insanların takdirine bırakmakla yetiniyorum.Hatip Dicle ve hukuk

HATİP Dicle'nin vekilliğinin YSK tarafından iptal edilmesi BDP'de sert tepkilere yol açtı. Bu tepkileri anlıyorum.
Anlamadığım ve sağduyu ile anlaşılması mümkün de olmayan iki husus var:
-  Biri, başta Ahmet Türk olmak üzere BDP'lilerin şiddet ve tehdit dili kullanmalarıdır. Halbuki sorumlu politikacıların böyle durumlarda sağduyulu davranmaları ve tepkilerini belirtirken şiddetin değil hukukun dilini kullanmaları gerekir.
-  Diğeri, çeşitli TV kanallarında konuşan bazı isimlerin YSK'yı 'barış sürecini sabote etmek'le ya da 'yasalara uygun olsa bile meşruiyetten yoksun karar vermek'le suçlamalarıdır. 'Ben hukukçu değilim ama...' diyerek yapılan bu değerlendirmeleri dehşetle izlediğimi belirtmeliyim.
Tuhaftır, bu ikisi de, Dicle kararını 'Ankara komplosu' gibi göstermekte birleşiyorlardı!

Hukuk ne diyor?
Meselenin siyasi yönü ayrı bir yazı konusu. Bugün, teknik ayrıntıya girmeden, sadece hukuki yönü üzerinde durmak istiyorum.
Anayasa'nın 76. maddesi ile Milletvekili Seçimi Kanunu'nun 11. maddesine göre, 'bir yıl ve daha fazla hapis cezasına hüküm giymiş olanlar' milletvekili seçilemezler!
Şimdi, hukuka saygısı olan biri çıksın, 'Hatip Dicle için anayasanın bu maddesi yok sayılsın!' desin bakalım! Ahmet Türk desin, avukat Hasip Kaplan desin bakalım...
Bir kimse 'hüküm giymiş' değil de bu tür suçlardan 'sanık' ise elbette aday olabilir ve seçilebilir.
2007'de Sebahat Tuncel'in, bu seçimlerde KCK ve Ergenekon sanıklarının hukuki durumu budur: Sadece 'sanık' durumunda oldukları için adaylıkları da seçilmeleri de hukuka uygundur.
Hatip Dicle de 'sanık' konumundayken aday olmuş, adaylığı YSK tarafından da kanunlara uygun bulunmuştu.
Dicle'nin cezasının 'mahsup' edilmiş olması, sırf ceza süresiyle ilgili bir olaydır; 'sanık' veya 'hüküm giymiş' olmakla ilgisi yoktur.

Neden iptal edildi?
Dicle hakkındaki 1 yıl 8 aylık mahkûmiyet cezasını Yargıtay 9. Dairesi 22 Mart'ta onayladı. Bu tarihten itibaren Dicle 'sanık' değil, 'hükümlü'dür.
Denilebilir ki, o zaman bu açıklansaydı Dicle yerine başka bir isim 'bağımsız' aday gösterilebilirdi!
Evet ama YSK evrak kendisine gelmeden işlem yapamaz.
Yargıtay kararının yazılması, Diyarbakır Ağır Ceza'ya gönderilmesi, orada yazışma yapılıp Ankara Savcılığı'na gönderilmesi, Ankara Savcılığı'ndan da YSK'ya gönderilmesi lazım.
Bütün avukatlar bu prosedürü bilir.
Bu yolları dolaşarak Dicle'nin 'hüküm giydiğini' gösteren dosya 8 Haziran'da YSK'ya ulaşıyor; artık seçim sürecine girilmiştir, listeler kesinleşmiştir, aday değiştirilemez.
Fakat Dicle'nin avukatları ve BDP'liler Yargıtay kararını 22 Mart'ta öğrendiklerine göre, YSK tarafından 'geçici aday listeleri'nin açıklandığı 19 Nisan'a kadar geçen 28 gün içinde Dicle'nin yanında, 'yedek' durumunda başka bir 'bağımsız'ı aday gösterebilirlerdi; bunu yapmamışlardır!
Niye yapmadıklarını kendileri açıklamalıdır.

Bu sonuç öngörülebilirdi
Peki, Yargıtay, Dicle hakkındaki mahkûmiyet kararını iki üç ay sonra verse olmaz mıydı? Ya da yazışmalar geciktirilip YSK iptal kararını daha sonra verseydi?
Sonuç değişmezdi...
Dicle'nin milletvekilliği daha sonra da iptal edilirdi! Çünkü 'seçilmeye engel haller' ne zaman ortaya çıkarsa çıksın, yürürlüğe girer, seçilmişlik iptal edilir!
Örnek DYP'li Bahattin Şeker'in milletvekilliği, Meclis'e girdikten üç yıl sonra fark edilen 'engel' sebebiyle 1998 yılında YSK tarafından iptal edilmişti.
Dicle olayında da cezası Yargıtay'da onaylandıktan sonra bunun mutlaka iptal sonucunu doğuracağını Dicle'nin avukatları öngörmeliydiler. BDP de yedek bir 'bağımsız' aday koymalı idi... Kimse bir şey diyemezdi.
Geldiğimiz noktada, artık hukuka uymak, tehdit ve tahrikleri bırakarak yeni anayasanın yapımına katılmak lazım.
NOT: Sayın Ömer Faruk Eminağaoğlu'nun gönderdiği açıklamayı yarın bu sütunda yayımlayacağımı okurlarıma duyururum.Anayasa kolay mı

SEÇİM meydanlarındaki nutukları hiç önemsemiyorum. Kafamdaki problem, seçimlerden sonra ne olacağı... En önemlisi de yeni bir Anayasa yapabilecek miyiz?
Ağızdan kolay çıkıyor; 'sivil, demokratik, katılımcı' diyoruz. Somut konulara gelince uzlaşmazlıklar başlıyor.
CNN Türk'te AKP'den Prof. Mustafa Şentop, CHP'den AİHM eski yargıcı Rıza Türmen, MHP'den Prof. Ümit Özdağ ile dün akşam bu konuda bir program yaptım. Genel tablo şu:
Çeşitli konularda AKP ile CHP daha kolay uzlaşabilir gözüküyordu; değişmez maddelerin temel ilkeleri korunarak yeniden yazılabileceği, yerel yönetimlerin güçlendirilmesi gerektiği, Kürtçenin öğretilmesine (Kürtçe eğitim değil) devletin imkân sağlaması gibi konularda bu iki parti müzakerelerle bir sonuca varabilirdi.
Ama MHP'li Ümit Özdağ programda hemen tavır koydu:
- Zaten AKP ile CHP arasında pek fark yok, farklı olan MHP'dir!
Öte yandan din dersleri ve Diyanet söz konusu olduğunda AKP ile CHP'nin uzlaşmasının zor olacağı, AKP ile MHP'nin ise kolayca uzlaşabileceğini gördüm.

Özerklik ve Anayasa
Bu karmaşık tabloya bir de 'Özerkliği siz kabul etmezseniz ben kendim fiilen yaparım' diyen BDP'yi koyun...
Yani, çeşitli kamu işlevlerinin devlet kurumlarınca yürütülmesini engellemek, bunu 'mahalle komiteleri' denilen 'örgüt'lerin tekeline almak!
Doğacak kaosu siz düşünün!
Dünkü Taraf'ta demokrat Kürt aydını Orhan Miroğlu'nun çok önemli bir yazısı vardı. PKK tarafından ölümle tehdit edilen Miroğlu, 'demokratik özerklik' dayatması konusunda diyor ki:
'Ben yaparım olur demek, ayrılmayı da göze almak demektir. Kansız olacaksa amenna, bu ızdırap bitsin diyeceğim ama öyle olmayacağının herkes farkında...'
Miroğlu, PKK ve BDP tarafından ilan edilecek bu 'de facto özerkliğin' yani fiilen ve dayatmayla ilan edilecek bir özerkliğin yol açacağı felaketlere dikkat çekiyor.
Aslında Türkiye demokratikleşirken Kürt milliyetçiliğinin daha da totaliterleşmesi ve silah bırakmaya bir türlü yaklaşmaması neyin hazırlığında olduğunun da bir göstergesi değil mi?
Hadi, bütün partilerimiz ve sivil toplum kuruluşlarımız hep beraber oturup bir anayasa yapalım!

Beyin kimyamızı ayarlamak!
Programda MHP'li Ümit Özdağ mahalli idarelerin yetkilerinin genişletilmesi konusunda bile çok ihtiyatlı bir dil kullandı; 'üniter devletin içinin boşaltılmasından kaygılandığını' söyledi...
AK Partili Mustafa Şentop'la CHP'li Rıza Türmen, mahalli idarelerin güçlendirilmesini kuvvetle savundular ve ikisi de 'bu idari anlamdadır, siyasi anlamda bir özerklik değildir' diyerek vurguladılar.
Bu konuda ben Şentop ve Türmen gibi düşünüyorum.
PKK ve BDP'nin savunduğu 'demokratik özerklik' adlı etnik-totaliter yapılanma totaliter karakterde olduğu için evrensel liberal anayasa hukukunun da kabul edebileceği bir formül değildir.
Hadi gelin, uzlaşmayla 75 milyonu mutlu edecek bir anayasa yapalım!
Bugünkü anayasayla devam etmek de mümkün değil... Çünkü bugünkü anayasa, Türkiye'ye ayak bağı olan maddelerinin yanında, tümüyle toplumsal itibarını da kaybetmiştir.
Yeni bir anayasa yapmamız şart ama bunun ön şartı, şimdiden sakinleşmeye başlamak ve anayasa yapabilmek için zorunlu olan müzakereci ve uzlaşmacı değerlere göre beyin kimyamızı ayarlamaktır.
Keşke kolay olsa bu.Osmanlı'ya dönüş!

NEWSWEEK dergisinde Niall Ferguson çok önemli bir yazı yayımladı. ABD'nin Ortadoğu'dan çekileceğini belirten Ferguson, doğacak 'boşluk' için üç ihtimalden bahsediyor: Mutlu senaryo, demokrasinin gelişmesi... Felaket senaryosu iç savaşlar ve İslami devrimler...
Üçüncü senaryo ise, Türkiye'nin önderliğinde 'yeniden canlanmış bir Osmanlı imparatorluğu'nun kurulması!
Dergi, bazı okuyucularında Türkiye'ye karşı 'şüphe'ler yaratabilecek ifadeler kullanıyor: Erdoğan'ın 'Atatürk öncesi döneme dönmeyi' tasarladığı, 'agresif Müslüman' bir siyaset izlediği, Kanuni Süleyman çağına özendiği, demokrasiyi hâlâ gerektiğinde inilecek bir 'tramvay' saydığı falan...
Bunları okuyacak bir Arap milliyetçisi, laik bir Türk, İslamofobik bir Batılı, Merkel ve Sarkozy çizgisindeki bir Avrupalı, muhtemeldir ki, Türk hükümeti hakkında daha bir 'şüphe'lere kapılacaktır.

Atatürk'ün dünyası
Newsweek'in yazdıklarında küresel çağın gerçekleriyle yazarının yakıştırmaları iç içedir.
Sormak gerekir: Merkel-Sarkozy Avrupa'sı Türkiye'yi dışladığına ve Amerika da Ortadoğu'dan çekileceğine göre, Türkiye bu bölgede eskisi gibi 'Batı yönelişli' politika ile yetinebilir mi?!
Özellikle Avrupa'nın Türkiye'den eskisi gibi 'sadakat' beklemeye hakkı var mı?!
Daha önemlisi, dünya dengelerinde artık Batı'nın dört asırlık mutlak üstünlüğü sona ermekte, Asya yükselmektedir; Türkiye bunu ihmal edebilir mi?!
Halbuki Atatürk Türkiye'si için Çin ve Hindistan'ın hiçbir ekonomik ve stratejik rolü yoktu; Afrika ve Endonezya gibi ülkeler ise Kaf dağının arkasındaki uzak diyarlardı.
Küreselleşme çağında ise, mesafeler çok kısaldığı gibi, bugünkü Türkiye dünyanın her tarafına ticari ve diplomatik olarak ulaşabilecek bir güce sahiptir.
Kaldı ki Atatürk, Milli Mücadele'de İslami ve Bolşevik-müttefiki bir siyaset izlemiş, sonra Batı'ya yöneldiğinde Doğu milletleriyle Sâdabat Paktı'nı imzalamıştı. 1930'larda bile Atatürk Arap kralların doğum günlerini, çocuklarının dünyaya gelmesini kutlamayı, onları Türkiye'de ağırlamayı ihmal etmezdi.
Bugünkü Türkiye'nin dış politikasını 'Atatürk öncesine dönmek... Agresif Müslümanlık... İmparatorluk kurmak' gibi terimlerle tanımlamaya kalkmak çok indirgemeci ve aynı zamanda fazla provokatif bir yaklaşımdır.

Osmanlı ve küreselleşme
Türkiye, 'ihtiyar Avrupa' ile yetinseydi, dış ticaretini çeşitlendirmeseydi küresel krizi böyle başarıyla aşabilir miydi?!
Anadolu'daki bir insan gözünü dünyaya çevirdiğinde ilk göreceği ufuklar, elbette Osmanlı coğrafyasıdır. Ama bu, aynı zamanda Bizans'ın da coğrafyasıdır.
Jeopolitiğin gerçeğidir yani...
Osmanlı asırlarında birtakım ortak değerler, kurumlar ve hafızalar oluştuğu bir gerçektir. Küreselleşme çağında bunları modern bir zihniyetle yeniden yorumlayarak milletlerarası ilişkiler için pozitif enerjiye dönüştürmek son derece 'rasyonalist' bir politikadır.
Bunu 'imparatorluk kurmak' diye nitelemek sansasyonel ve anokronik bir yakıştırmadır.
Ufku genişleyen Türkiye elbette Avrupa'yı gözden çıkarmayacak, ABD'yi ihmal etmeyecektir.
Dış politikamızın günlük yönetiminde eleştirilecek yönler vardır muhakkak. Ama vizyon ve genel doğrultu olarak doğrudur. Doğrular, yanlışlar

DOĞRU ilke, yasal engeli olmaksızın seçilmiş kimselerin tahliye edilerek yasama faaliyetine katılmasıdır.
Evet 'milli irade' bunu gerektirir. Bugüne kadar 'milli irade' kavramına fazla vurgu yapmayan ve yargı vesayeti yönünde konuşan CHP'nin şimdilerde 'milli irade' vurgusu yapması elbette sevindiricidir.
'Milli irade'nin üstünlüğü 'seçilmişler'in 'atanmışlar'a üstünlüğü demektir. Meşru iktidarın 'sandık'tan çıkması demektir. Yeni CHP'nin 'milli irade' vurgusu yapmasını önemli bir açılım sayıyorum.
CHP'liler, özellikle Deniz Baykal acaba 'Merve Kavakçı olayında yanlış yapmışız!' diyecekler mi? Evet o yanlışı fiilen yapan merhum Ecevit'ti ve partisiydi! Ama çizgi ve köken yakınlığı bellidir.
'Bu kadına haddini bildiriniz!!'
Ve 'dışarı, dışarı!' sloganları... Localarda mütebessim generaller!
Merve Kavakçı hakkında ne yargının bir tutuklama kararı vardı, ne de yargı tarafından verilmiş bir 'seçilmeye mani hal' kararı!
CHP şimdi 'milli irade'nin üstünlüğünü kendisi damdan düşünce daha iyi anladı, bu da bir kazanç.

Yasama'ya müdahale
Muhafazakâr yayınlara bakıyorum, 'tutuklu seçilmişler' konusunda 'milli irade'den ziyade 'yargıya saygı, bağımsız mahkeme, zaten belliydi' gibi deyimleri ön plana çıkarıyorlar!
'Yargıya saygı' gibi kavramlar bir hukuk devletinde elbette önemlidir.
Tabii ki tutukluluk ve tahliye konusunda tek yetkili makam, mahkemelerdir. Ama mahkemeler 'dosya içeriği'nin yanında 'seçilmek' ve 'milli irade' normlarını dikkate almalıdır.
Fakat tahliye taleplerini reddeden mahkemeler bu dikkati göstermemişlerdir.
Dosyada çok zorunlu bir sebep olmadıkça, bu şahısların tutuklu bulundurulması, yargının yasamaya müdahalesidir. Çünkü onlar Meclis'e katılabilselerdi 'yasama görevi' yapacaklardı; tutukluluk kararı bunu engellemektedir.
Kuvvetler ayrılığı ilkesine aykırıdır bu.
Anayasa Mahkemesi'nin çeşitli 'vesayetçi' kararlarını 'yasamaya müdahale' olarak eleştirdiğim gibi, bunu da eleştiriyorum.
CHP'nin yemin törenine katılmamasını da eleştiriyorum. 'Düşük düzeyli BDP taklidi'dir bu. Ana muhalefet bunu yapmamalıydı.
Yemin etmeli, yasama görevine başlamalı ve hemen çözüm için kanun teklifi sunmalıydı.

AKP ve CHP anlaşmalı
CHP nasıl bir çözüm önerebilir?
Kılıçdaroğlu tutuklu arkadaşları için 'dokunulmazlık istemiyoruz, ayrıcalık istemiyoruz' diyor; güzel...
CHP bugün Oktay Ekşi imzasıyla bu yönde bir teklif sunabilir veya Kılıçdaroğlu bugün Cemil Çiçek'in yapacağı ziyarette bu yönde görüşme başlatabilir. Benim önerim, CMK'nın 100. maddesinde, 'milletvekili seçilen tutukluların yasama görevlerini yapmaları için tahliye edileceği, ama haklarındaki ceza davasının yürüyeceği' yolunda bir fıkra eklenmesidir.
Böylece yargı ve yasama birbirine engel olmadan işlevlerini sürdürürler.
CHP ilk oturumda yemin ederek, önerdiğim şekilde veya farklı bir formülle kanun teklifi vermeli, çözüm için girişimde bulunmalıdır.
AK Parti de yapıcı davranmalıdır. Başbakan da zaten 'teklifinizi söyleyin' demiyor muydu?
AKP ve CHP bu somut sorunun çözülmesinde uzlaşabilirlerse, daha zor olan anayasa yapımı konusunda iki parti arasında uygun bir 'atmosfer' oluşabilir ki, buna Türkiye'nin çok ihtiyacı var.HSYK atamaları

YARSAV'I ve Ömer Faruk Eminağaoğlu'nu en çok eleştiren yazarlardan biriyim. Yargıtay savcılığından alınıp İstanbul'a atanması üzerine TV'lerde yaptığı konuşmaları izledim. Kendisine ve arkadaşlarına siyasi kıyım yapıldığını anlatıyordu, o her zamanki ateşli belagatiyle...
'Eş durumu' Ankara'da kalmasını gerektirdiği halde İstanbul'a atanmıştı üstelik.
'Bu kadar da olmaz' diye düşündüm.
Yıllardan beri ben 'yargının tarafsızlığını' savunmuyor muydum?
Bu olay karşısında susabilir miydim?

'Yandaş' savcı?!
Dün gazetelerde okudum ki, Yargıtay'ın yeni Başsavcısı Hasan Erbil, Eminağaoğlu dahil 16 Yargıtay savcısının illere atanmasını istemiş, bu atamalar onun için yapılmış...
'Yeni' Başsavcı, yani 'yandaş' olmasın?! Birçok kimsenin aklına bu soru gelebilir.
Zihnimde böyle soru işaretleri, araştırmaya başladım.
Evvela yeni Başsavcı Hasan Erbil, Yargıtay'da yapılan seçimlerde 386 oydan 283'ünü almış; yüzde 73, yüksek bir orandır.
Yargıtay'a atanan yeni üyelerin sayısı 160 olduğuna göre, bunlar 'blok' oy kullanmış olsa bile Hasan Erbil Yargıtay'ın eski üyelerinden 123'ünün de oyunu almış... Kaldı ki oylama gizli olduğu için 'blok' durumunun olup olmadığı bilinemez.

Eminağaoğlu'nun durumu
Peki, Eminağaoğlu dahil 16 savcı niye Yargıtay'dan illere atandı?
Yargıtay'daki dosya yığılması sorunu malum... Ceza dosyalarında tutuklular vardır, zaman aşımının eşiğine gelmiş olanlar vardır.
Ama Savcı Eminağaoğlu iki yıldır dosyalara bakmamış! Hatta AKP hakkında kapatma davası açan eski Başsavcı Abdurrahman Yalçınkaya, tutanakla tespit etmiş bunu.
Dosyaları eritmek isteyen bir başsavcının daha çalışkan bir ekip kurmak istemesi normal değil mi?
Kaldı ki 16 Yargıtay savcısının başka görevlere atanmasına HSYK oybirliğiyle karar vermiş, sadece atama yapılacak iller konusunda birkaç farklı oy kullanılmış.
Eş durumuna gelince... Bayan Eminağaoğlu Genelkurmay'da çalışıyor. HSYK da Genelkurmay'a yazı yazarak atama yapılabilecek illeri sormuş. Bayan Eminağaoğlu'nun Genelkurmay tarafından atanabileceği iller arasında İstanbul da bulunduğu için Ömer Faruk Bey İstanbul'a atanmış.
Eş durumu gözetilmiş yani.
Eminağaoğlu'nun gösterdiği tepkide haklı yönler olabilir ama bu tür mesleki gerçekleri de gözden kaçırmamak lazım.

Performans değerlendirmesi
Atanmaları basının dikkatini çeken diğer isimler TV ekranlarında tartışmalara girmediler. Kimin hangi gerekçeyle atandığı 'özlük' bir meseledir zaten.
O sebeple isim vermeden sadece şunu belirteyim, 145 gün süreyle üst üste 'bel ağrısı' raporu alıp dosyalara bakmayan hâkim ve savcıyı siz olsanız başka bir ile atayarak yaptırım uygulamaz mısınız?!
Hakkında 'dosyaları teraküme uğratmak' yani tembellik edip dosyaların yığılmasına yol açmak suçundan teftiş geçirip idari ceza alan bir hâkim ya da savcıyı siz olsanız görmezlikten gelir misiniz?
Başsavcı olarak atandığı ile gitmemek için üst üste raporlar alan birini siz savcı olarak atamak suretiyle yaptırım uygulamaz mısınız?
Çağımızda 'performans değerlendirmesi' sadece işletmecilikte değil, kamu hizmetlerinde de önemli bir kıstastır.
Demek ki, hemen siyasi diye damgalamak doğru değil.
Belki çözüm şeffaflıktır. Belirli durumlarda atamaların gerekçeleri kamuoyuna açıklanırsa, yapılan atama siyasi mi, mesleki mi diye kamuoyunun denetlemesi daha kolay olur.Bilimin neresindeyiz?

KİTAPÇI raflarında 'popüler bilim' yayınlarını, bilim felsefesi ve bilim tarihi gibi konulardaki yüksek düzeyli kitapları gördükçe mutlu oluyorum.
Nasıl olmam?
Descartes'ın 1667'de yazdığı Metod Üzerine Konuşmalar adlı çığır açan eserini iki yüz elli yıl sonra, 1895'te çevirip yayınlayan, hemen her alanda çağı yakalama konusunda böylesine gecikmiş olan Türkiye, artık UNESCO tasniflerinde 'Bilimde Yükselen Ülkeler' arasında yer alıyor.
Hemen 'AKP propagandası yapıyorsun' demeyin!
Aşırı politizasyon da tıpkı ideolojik körlük gibidir, ufkumuzu daraltır.
Türkiye'nin 'bilimde yükselen ülkeler' kategorisine girmesi otuz yıllık bir süreçtir ve son on yılda hızlanmıştır. Rakamlar ortada...

250 yıllık gecikme!
Descartes'ı zamanında fark etmemekle, çağımızda mesela 'bilişim' sektörünü kavrayamamak aşağı yukarı aynı ufuksuzluk, hatta körlük değil midir?
Şimdi, Eser Karakaş'tan esinlenerek size bir öneri: 'Bilişim' konusunda partilerin seçim bildirgelerinde neler yazdığını mukayeseli olarak inceleyin...
Sizin partiniz 'geri' gözüküyorsa, evet parti değiştirmeyin ama partinizin yöneticilerini zorlayın 'gözünüzü açın' diye!
Böyle, olgulara dayalı düşünmediğimiz takdirde, hiç şüpheniz olmasın, 'hayatta en hakiki mürşit ilimdir' diye dağa taşa yazsak da, 'ilim Çin'de de olsa ilimdir' diye milyon kere tekrarlasak da bir şey değişmez!
Nitekim İslam tarihinde bilim ve felsefe yükselirken de çökerken de Müslümanlar bilimi öven ve teşvik eden Kuran ayetlerini ve Peygamber hadislerini biliyorlardı... 1933'te üniversitede bilim adamı kıyımı yapanlar, 'Hayatta en hakiki mürşit ilimdir' sözünü zikir çeker gibi tekrarlayan Reşit Galip'lerdi!
Bilimi herkes över, sorun 'bilim'in ne olduğu hakkındaki fikirlerimizin niteliğidir.

İbn Heysem'den Newton'a
Bütün bilim tarihleri yazar ki, 10. yüzyılda yaşayan İbn Heysem, 'deney ve gözlem'i esas alan bilimsel düşüncenin ilk öncülerinden biridir ve Avrupa'da bilimin öncülerinden biri olan Francis Bacon bu bilimsel metodu İbn Heysem'in Latinceye çevrilen kitaplarından öğrenmiştir.
Bunun için mesela TÜBİTAK yayınlarından J.D. Bernal'in Modern Çağ Öncesi Fizik kitabına bakabilirsiniz.
Sonra ne oldu?
Müslümanlar İbn Heysem'i unuttu!
Avrupalılar ise İbn Heysem'den yola çıkarak Newton'a kadar, ondan sonra da Einstein'e kadar yürüdüler!.. Neden?

Toplumsal ihtiyaç
Medrese İbn Heysem'e, İbn Sina'ya, İbn Rüşd'e ilgi duymamıştı! Halbuki İbn Rüşd'ün eserleri 16. yüzyılda Avrupa'da 17 defa matbaada basılıp yayınlanmıştı; bizde ise 1970'lere kadar kütüphanelerimizde sadece dört tane el yazma nüshası vardı!.. Neden?
Müslümanlar unutmuştu, çünkü İbn Heysem'lere ilgi ve ihtiyaç yaratacak sosyal, ekonomik ve siyasi ortam kalmamıştı!
Avrupa'da ise gelişen ticaretin yarattığı şehirleşme, sermaye birikimi, uzun mesafeli seyahatler gibi dinamikler yeni bilgilere ihtiyaç yaratmış, bu da bilimlerin önünü açmıştı.
Bugün Türkiye uzun modernleşme tarihimizin son otuz yıllık aşamasında şehirleşme, dışa açılma, girişimci orta sınıflaşma sürecindedir ve mesela 'bilişim' gibi yeni bilgilere ihtiyaç duymaktadır.
'Bilimde yükselen ülkeler' arasına girmemiz de bundandır.
Siyasette eski ezberlerin çözülmekte olması da bundandır.Cevap ve cevap

DANIŞTAY'da Alparslan Arslan'ın silahlı saldırısına maruz kalan heyette bulunan Sayın Mustafa Birden, mahkemede verdiği tanık ifadesinde saldırganın hiç konuşmadan ateş ettiğini  söylemiş, basında da Tansel Çölaşan'ın 'saldırgan, Allah'ın askeriyiz dedi...'  şeklindeki sözleri gündeme gelmişti. Ben de 20 Haziran günkü köşemde 'akılcılık' üzerine bir yazı yazmıştım.
Çölaşan uzun bir cevap yazısı gönderdi. Yalın gazetecilik dilinden uzak; teknik dille yazılmış, çok karmaşık uzun bir yazı...
Danıştay saldırısının hemen ardından TV'lere yaptığı 'sanık Allah'ın askeriyiz...' şeklindeki açıklamasının doğru olduğunu belirtiyor.

Çölaşan'ın açıklaması
Bayan Çölaşan'ın gönderdiği açıklama özetle şöyle:
- Sanık Arslan'ın kendisi polis ve savcılık ifadelerinde türban sebebiyle ve 'Allah'ın askeriyiz... Allahu ekber...' diyerek saldırdığını söylemiştir... Ankara 11. Ağır Ceza Mahkemesi sanığın bu sözleri söylediğini tespit etmiştir.
Akit gazetesi hakkında açtığım tazminat davasında da Asliye Ceza Mahkemesi, Alparslan Arslan'ın bu sözleri söyleyerek saldırdığını, benim TV'lerdeki açıklamamın doğru olduğunu tespit etmiş ve tazminata hükmetmiştir.
-Sanığın bu sözleri saldırının hangi aşamasında, nerede söylediği net değildir. Kendi beyanlarında da bu sözleri söylediği yer olarak çelişkili mekânlar gösteriyor. Fakat saldırırken, ya da boğuşurken, ya da yakalandıktan sonra güvenlik odasında söylemiş olması delil olma niteliğini değiştirmez.
-Açtığım tazminat davasında mahkeme, benim gerek Danıştay Başkanvekili olarak gerek kendi adıma olay hakkında açıklama yapma yetkimin bulunduğunu kabul etmiştir.
Kısaca, Bayan Çölaşan kendisinin yetkili olarak TV'lere açıklama yaptığını ve söylediklerinin de doğru olduğunu söylüyor.

Benim değerlendirmem
Bayan Çölaşan, sadece TV'lerde yaptığı açıklamanın gerçek olduğunu gösteren belgeleri anlatıyor; Danıştay saldırısının Ergenekon davasıyla birleştirilmiş olmasına değinmiyor tabii olarak.
Ben de yazımda 'Çölaşan söylediklerinin doğru olduğuna inanıyordu' diye yazmıştım.
-Ancak Tansel Hanım TV'ler karşısında sadece olayın nasıl gerçekleştiği konusundaki duyumlarını anlatmakla kalmamış, AKP hükümetini ima ederek 'bunların arkasında olanlar, toplumsal mutabakatı bozanlar... Onlar kendilerini bilirler' gibi sözlerle yorum da yapmıştı. Bu yorumuyla AKP hükümetini ima etmediğini de açıklarsa, meselenin bu yönünü de aydınlatmış olur. Yok, eğer bir yargıç olarak iktidarı ima etti ise bu fahiş bir hatadır.
- Öfkelerin fevkalade kabardığı bir sırada bir yargı görevlisi TV'lerin karşısında böyle konuşmamalıydı; duyumlarını savcıya anlatmalıydı. Bu eleştirimi sürdürüyorum.
-Saldırıya maruz kalan yargıçlardan Mustafa Birden'in tanıklığına göre saldırgan ateş ederken konuşmamıştır. Saldırgan bu sözlerini 'emniyet odası'nda söylemiş olabilir; odada bulunanların tanıklığı önemlidir. Sanığın ifadesindeki mekân çelişkilerinin sebebini Ergenekon davası aydınlatacaktır.
-Benim yazımın konusu Çölaşan'ın kişiliği değil 'rasyonalizm' eleştirisiydi.
Sayın Çölaşan ima ettiği gibi hakkımda tazminat davası açarsa, bunları mahkemede de tartışırız; isterse TV'lerdeki ateşli belagatini banttan birlikte izleriz.MHP'ye suikast

İLETİŞİM teknolojileri çok gelişti ve ayağa düştü. Uzmanlara göre, 'böcek' denilen cihazları piyasada bulmak ve görüntüleri kaydetmek çok zor değil... MHP olayında işin profesyonel tarafı fiiliyatla ilgili: Belirli kişileri uzun süre takip edeceksin, gidip geldikleri yerleri belirleyip adeta hırsız gibi oralara girerek kimseler görmeden 'böcek' yerleştireceksin...
Kayıtlar yapacaksın... Saklayacaksın... Seçimlere giderken vuracaksın!
Açıkça organize işler...
Ahlaken çok çirkin, hukuken suç!
Besbelli ki siyasi amaçlı ve organize bir tertiple karşı karşıya MHP...
Kimler yapmış olabilir?
Bahçeli 'Okyanus ötesi' diyor...
MHP'li Osman Durmuş, teoriyi daha da süslüyor, Obama'nın 'MHP Meclis'e girmeyecek, PKK militanları topyekun girecek' diye emir verdiğini söylüyor!
Delilleri, en azından ipuçları ortaya konulmadan yapılan bu kurguları ciddiye almanın imkanı yok.

TİB gerekeni yaptı mı?
Elektronik iletişimden anlayanlar, MHP'ye yapılan bu elektronik suikastin organizasyon tarafını tesbit etmenin zor olduğunu, ama yayını yapan site hakkında 'elektronik âlemde' iz sürmenin kolay olduğunu söylüyorlar. Bunu yapacak olan, Tekekomünikasyon İletişim Başkanlığı TİB'dir.
Basında TİB'in 'gevşek davrandığı' yönünde eleştiriler çıkıyor..
TİB  bu eleştiriler konusunda açıklama yapmalıdır. Elektronik olarak yapılması mümkün olanlar nelerdir? TİB mümkün olanların tamamını yapmış mıdır? Hangi bulgulara ulaşmıştır?
Kaset yayını bu site tarafından günler öncesinden açıklandığı halde  mahkeme niye 'tedbiren yayın durdurma' kararı vermedi, onu da bilmiyorum.
Bu konular aydınlanmadıkça siyasi spekülasyonlar ve  'şunlar yaptı' şeklindeki komplo teorileri devam edecektir.

MHP nereye?
Teknik ve istihbari meçhuller bir kenara, siyasi açıdan iki hususa dikkat çekmek istiyorum.
-  Ben yeni anayasa meselesine particilik açısından değil, yeni anayasının katılımcı, dolayısıyla kapsayıcı olması açısından bakıyorum.
Zira anayasalar için 'hukuki meşruiyet' birinci derecede önemlidir ama toplumsal dayanakları çok önemlidir. Bunu terübelerle öğrenmiş olmamız gerekir.
Katılımcı anayasayı ancak 'katılımlı' bir meclis yapabilir. Onun için MHP mutlaka barajı aşmalıdır.
-  MHP artık seçimlerden sonra kendini yenilemelidir. MHP'nin kendisi de kapsayıcı bir parti haline gelmelidir.
MHP kapsayıcı olabilseydi yarım asırdır 'küçük parti' olarak kalır mıydı?!

Yeni nesiller
Dünya ve Türkiye değişiyor. Bunun güzel bir örneği,  MHP İstanbul 3. Bölge adayı Arzu Erdem'dir... Kendisinde Türk milliyetçiliğinin demokratikleşen 'yeni nesiller'ini görmek mümkün.
Arzu Erdem'i Kürt meselesi ve azınlıklar konusunda çok beğenirim. 'Klasik MHP'linin alışkın olmadığı sözler söylediğinde, gazeteci Sezgi Başaran şaşırıyor: MHP'de bunlar nasıl konuşulur?
Almanya doğumlu Türk milliyetçisi Arzu Erdem'in cevabı:
'Biz yeniler konuşuyoruz valla... Geçen gün bir yerel gazeteye verdiğim röportajda kiliselerin korunmasının öneminden söz etmiştim. Bazı partiler ne alaka şimdi kiliseler dedi. Ben de oturdum anlattım; ülke bütünlüğünden söz etmek için tüm halkları ve farkları kucaklayacak bir sistem kurmak gerekir...' (Radikal, 22 Mayıs)
Yeni Türkiye böyle olacak...Sivil itaatsizlik!

ASIL sivil itaatsizlik, 'Demokratik Toplum Kongresi'nin totaliter baskısı karşısında AK Parti'nin Diyarbakır mitingine on binlerin katılmış olmasıdır!
Neden böyle diyorum.
Çünkü devlet dünkü devlet değildir. Hayli demokratikleşmiştir. Hukukun üstünlüğü, fikir ve ifade özgürlüğü gelişmektedir.
Tokatlanan polis, sinirlerine hâkim olmaktadır.
Saldırganlık yapmamak kaydıyla 'sivil itaatsizlik' dedikleri eylemleri de serbestçe yapıyorlar.
Türkiye'nin hiçbir yerinde dünkü 'devlet korkusu' kalmamıştır. Şehirleşen, dışa açılan, orta sınıflaşan bir toplumda köylülükten kalma 'devlet korkusu' devam edemezdi zaten.
Peki, devlet korkusu kaybolurken 'örgüt korkusu' ne durumdadır?!
Örgütün ölüm tehditleri... 'Hizadan çıkanlara' ait işyerlerinin, araçların, öğrenci yurtlarının bombalanması... Sadece bunlar değil. Brzezinsky'nin 'kollektivite baskısı' dediği totaliter atmosfer daha önemlidir. Galip Ensarioğlu, BDP'li olmayanlar üzerindeki bu 'kollektivite baskısı'nı şöyle tanımlıyor:
'Kimi hayatından, kimi statüsünden korkuyor, kimi de hain ilan edilmekten korkuyor. Bu yüzden eleştirilerinde çok dikkatli davranıyorlar. Kendi içlerinde tartıştıklarını kamuoyu önünde tartışmaktan kaçınıyorlar...' (Yeni Şafak, 15 Ocak 2009)

Diyarbakır mitingi
İşte bütün bu mekanizmalarla günler önce Fırat Haber Ajansı tehditler yayınladı. Esnafa tehdit bildirileri dağıtıldı. Esnafın bir kısmı kepenk de kapattı.
BDP, AK Parti'yi baş düşman ilan etti.
Bütün bunlara rağmen dün esnafın büyük bir bölümü kepenk kapatmadı, on binler de Başbakan'ın Diyarbakır mitingine katıldı; kadın ve erkek...
Asıl cesaret budur, asıl sivil itaatsizlik budur.
Kürt meselesinin çözümüne yol açacak zemin budur.
Çünkü Türk-Kürt diye kutuplaşacak bir etnik çatışma felaketine sürüklenmeden demokrasi yoluyla çözüm ürütmenin zemini çoğulculuk ve çeşitliliktir. Siyasette ortak alanların bulunmasıdır.
Bugün AKP, muhafazakâr değerlere dayalı olarak Kürtlerle Türkler arasındaki ortak siyasi ve toplumsal zeminin partisidir.
Dünkü mitingde bu zeminin devam ediyor olmasını sevinçle gördüm. Başbakan'ın Bilali Habeşi, Selahaddin Eyyubi, Yunus Emre, Ahmede Xani, Mehmet Âkif referanslı konuşmasındaki ortak değerler...
Başbakan BDP'yi şiddetle eleştirdiğinde kadınlı erkekli binlerden yükselen alkışlar, bu değerlerin ifadesiydi.

Seçimlerden sonra
Başbakan'ın Diyarbakır mitingi, çözüm ümidimi güçlendirdi.
AK Parti'nin bölgede güçlü bir tabana sahip olması ve Başbakan Erdoğan'ın karizması, başlı başına bir çözüm potansiyelidir.
Mitingde bunu görmek çözüm için beni ümitlendirdi.
Ümitli olmamız için diğer bir faktör, CHP'nin eski 'sekter' politikaları bırakıp daha kapsayıcı demokratik politikalara yönelmesidir.
Seçim sürecinde AK Parti ile CHP arasındaki kavga maalesef çok tatsız hale geldi. Ama umuyorum ki seçimlerden sonra çözüm konusunda daha makul bir ilişki gelişecektir, gelişmelidir.
İki parti de unutmamalıdır; İngiltere'de Muhafazakar Parti ile İşçi Partisi arasındaki ilişkiler 'makul' olmasaydı, Kuzey İrlanda sorununu hal yoluna koyamazlardı.
Devletin Öcalan'la görüşmeleri de elbette devam etmelidir.
Bu mesele, daha fazla ağırlaşmadan, seçimlerden sonra çözüm sürecine konulmalıdır.
Yugoslavya hatasına düşmeden ve İngilizlerin Kuzey İrlanda'da yaptığı gibi...Yargı ve siyaset

BUGÜN köşemde Ömer Faruk Eminağaoğlu'nun cevabi açıklaması var. O sebeple sadece iki kısa not:
-  Ergenekon, Balyoz ve KCK davalarında milletvekili seçilenlerin tahliye edilmeleri gerekir. Çünkü bunlar yasama görevi yapacaklardır. Tutuklu kalmaları yasama görevinin engellenmesi demektir ve kuvvetler ayrılığı ilkesine aykırıdır. Ancak hayati derecede önemli bir delili karartacaklarına dair kesine yakın bir ihtimal varsa, bu hariç... Ama iki yıldır süren bir davada bu durum olur mu?
-  Hatip Dicle'nin hukuki durumu farklıdır. Yargının yapacağı bir şey yok; YSK farklı bir karar veremezdi. Çözüm ancak parlamentoda üretilebilir. Onun için BDP'liler parlamentoya girmelidir. Öcalan BDP'lilerin parlamentoya girmelerini sağlarsa, çözüm için kendisinin pozitif bir aktör olabileceği konusunda kamuoyuna etkili bir mesaj vermiş olur, iyi de olur.

Eminağaoğlu'nun açıklaması
YARSAV eski Başkanı Sayın Ömer Faruk Eminağaoğlu'nun gönderdiği açıklama üç noktada toplanıyor:
Eş durumu: Eşim Genelkurmay Adli Müşavirliği'nde hukuk uzmanı veya hâkim değildir, istisnai memur statüsünde avukat olarak şube müdürlüğü görevini yürütüyor. Bu kadro sadece karargâhta (Ankara'da) var. Başka bir ilde yok...
Zaten 1998 yılında, eşimin Ankara dışında atanabileceği bir başka kadro olmadığı için ve sağlık durumum sebebiyle Ankara'ya atanmıştım. Bu belgeler dosyamda mevcuttur.
İki yıldır dosya okumamak: UYAP (elektronik Ulusal Yargı Ağı) sisteminin iptali için Danıştay'da açtığım dava devam ediyor. Bu sebepten ve UYAP'ı kullanıp aynı zamanda kâtiplik yapmamak için, UYAP'tan gelen dosyaları boş olarak teslim ediyorum. Doğrudur. Ancak bu dosyaları elle yazıp kaleme teslim edip, kâtiplerin yazdığı metinleri imzalayıp Daire'ye gönderiyorum. Bu iddiaya inanamıyorum. Neden o zaman hakkımda işlem yapılmamış!!! 
Verimsiz çalışıyormuşum. Size onlarca tebliğnamemi gönderebilirim. En başta Hrant Dink Tebliğnamesi... Dink'e suçsuz dediğim için disiplin soruşturması geçiren de benim!!!
Böyle birçok örnek ortaya koyabilirim.
Genelkurmay ve HSYK'da farklı bir yazı varsa açıklansın, özür dilemeye hazırım.
Sendika yöneticiliği: İlk sendikayı kurduk. ILO şartında sendikaların yöneticilerinin bulundukları yer dışına atanamayacakları kuralı var. Sendikamıza kapatma davası açıldı. Milli Güvenlik Konseyi'nin 7 sayılı bildirisini biz bugün de böylece yaşıyoruz.

Benim tespitlerim
Sayın Eminağaoğlu ile polemiğe girmek istemiyorum. Yalnız, 'yalan' yazdığım izlenimi doğmaması için, birkaç not düşmek istiyorum:
Eş durumu konusunda Eminağaoğlu'nun HSYK'daki dosyasında kendi beyanı, eşinin Genelkurmay'da 'Hukuk Müşaviri' olarak çalıştığı şeklindedir. Sanıyorum kendi eksik beyanından HSYK böyle bir atama yaptı.
UYAP sistemi konusunda yazdıklarını on bin hâkim ve savcı ile yetmiş bin avukatın takdirine bırakıyorum. Yargıtay Başsavcılığı'nda bir savcı yardımcısının 'onlarca' değil, bir yılda ortalama iki bine yakın dosyayı inceleyip tebliğname yazdıklarını da belirteyim.
Eminağaoğlu'nun bakmadığı dosyalar yığınının başka savcılara verilmesine ilişkin belgeyi kendisi meslektaşlarından daha kolay temin edebilir sanıyorum.
ILO sözleşmesinden ben yazımda bahsetmemiştim, bilgim de yoktu. Bu konuyu HSYK'ya yapacağı itirazda tabii kendisi belirtecektir.Mitingleri sevmiyorum

SEVMİYORUM çünkü mitingler siyasette 'tribünlere oynamaya' yol açıyor.
Stadyumlar gibi mitinglerde de kalabalıkları coşturacaksın; takım fanatiği haline getireceksin...
Bu nasıl olur? Bağırarak konuşacaksın, duyguları kabartacaksın.
Sonra, taraftarı coşturmak için rakibe hakaretler yağdıracaksın.
Bir Meclis komisyonunda, bir parlamento genel kurulunda söylense ayıplanacak, hatta tutanaklardan çıkartılacak sözleri miting meydanlarında peş peşe sıralayacaksın!..
Üç miting, beş miting... Sonraki mitingler için yeni laflar, yeni flaşlar lazım olduğu için 'tribün faktörü' gün geçtikçe daha öfkeli, daha provokatif hale geliyor.
Ben sevmiyorum, siz seviyor musunuz TV'lerde izlediğiniz mitingleri?!
Eminim miting meydanında ateşli 'taraftar' kesilen biri, akşam evinde, çocuklarının yanında aynı şeyi seyrettiğinde sıkılmaktadır.
Maalesef bu tarzdaki mitingler zaten yufka ve katı olan siyasi kültürümüzü büsbütün yüzeysel ve sert hale getiriyor diye endişe ediyorum.

Katılım değil seyircilik!
Partilerin Meclis grupları da maalesef bu hale geldi; tribünlere döndü... Yine sadece lider konuşuyor ve yine tribünlere konuşuyor, bütün haber kanalları yayınlıyor çünkü.
Cesareti varsa yayınlamasın! Hemen tribünlerin öbür tarafından protestolar gelir: 'Bizim lideri niye yayınlamıyorsunuz, satılmışlar!' falan...
Halbuki partilerin grup toplantıları 'müzakere' için vardır. Milletvekilleri konuşur, partinin gidişatını eleştirirler, teklifler sunarlar.
Demokrat Parti grubu Menderes'e güvensizlik oyu vermiş, Adalet Partisi grubu Demirel'in bütçesini reddetmişti! CHP tarihinde de Ecevit Meclis grubunda kendini göstererek yükselmişti.
Şimdi partilerin grup toplantılarında bile milletvekilleri 'taraftar seyirci' konumundadır. Eleştiri ve teklifleriyle 'katılım' yapamıyorlar.
Zaten önseçim kaldırıldığı için vekiller 'merkez'den atanıyor. 
Parti politikaları, sadece lider ile onun zaten güvenip yanına aldığı dar kurullarda görüşülüyor.
Katılıma ve farklılıklarla iletişime imkân vermeyen bu durum da aynı şekilde zaten yufka ve katı olan siyasi kültürümüzü büsbütün yüzeysel ve sert hale getiriyor.

Ya seçimlerden sonra?
Mitingsiz demokrasi elbette olmaz... Ama bizde ölçüsü kaçtı.
TV'ler sayesinde iletişimin gelişmesiyle siyasi faaliyetlerin Batı'da olduğu gibi bizde de miting meydanlarından ziyade TV stüdyolarındaki tartışmalara, konuşmalara kayması beklenirken... TV'lerden yayınlanması mitingleri kızıştırdı.
Görsellik ve yüzeysellik siyasi kültürümüzde içeriği ezdi adeta!
Çağımızın en büyük siyaset bilimcilerinden Giovanni Sartori, benim 'tribün siyaseti' dediğim bu olguya 'video politikası' diyor. Bunun 'havai, sorumsuz ve popülist' bir siyasi kültüre yol açmış olmasından yakınıyor. Çünkü bu tarz 'kitleleri çok kötü ve daha yüzeysel bir şekilde bilgilendiriyor.' Dahası, 'tutkuları ve öfkeleri kabartan, fakat sorunları çözme yeteneğimizi geliştirmek yerine sorunları ısıtan' bir etki yaratıyor. (Anayasa Mühendisliği, çev. Ergun Özbudun, sf. 192-195)
Seçimlerden sonra Türkiye'nin önünde fevkalade zorlu bir süreç var: Kürt meselesi derinleşirken bir anayasa yapabilmek!
O zaman aklıselim gerekecek, itidal ve uzlaşma gerekecek; bugün mitinglerin pompaladığı havanın tam tersine.'Makas açılıyor'

ÖCALAN bir süredir nispeten yumuşak mesajlar veriyor. Son olarak BDP'lileri yemin etmeye teşvik etti, devletle 'barış konseyi' kurulması için mutabakat noktasına gelindiğini söyledi.
Ardından PKK'nın 'Silvan katliamı' geldi, 13 askerimiz şehit edildi. Örgüt içindeki en fanatik grubun temsilcisi Cemil Bayık bu vahşi eylemi üstlendi. Daha önemlisi, Öcalan'ı küçümseyen laflar etti. Bayık'a göre devletin Öcalan'la görüşmemeleri 'kaldırmaca ve taktik'ti.
PKK hareketi içinde Öcalan ilk defa 'kandırılan'  biri olarak niteleniyor!
Belli ki, Silvan katliamı Öcalan'ın geliştirmek istediği siyasi çizgiye bir meydan okuma hatta o çizgiyi sabote etme teşebbüsüydü.

Bayık ve Karayılan
 Bu işleri iyi bilen ve iyi haber alan bir Kürt dostumla konuştum, 'makas açılıyor' dedi:
'PKK içinde aşırı ve ılımlı iki hizbin olduğu biliniyordu. Aşırıların şefi Cemil Bayık'tır. Cemil, Öcalan'a da dirsek göstermiş oldu...'
 Kürt dostum Reşadiye katliamını hatırlattı. Onu da Cemil Bayık yaptırmış, Karayılan ise 'tasvip etmiyoruz' diye açıklama yapmıştı. Fakat Reşadiye katliamını yapan militanlara karşı Karayılan 'iç disiplin mekanizması'nı işletmemişti...
Neden? İşte cevabı:
'Bunu göze alamadı. PKK içinde fraksiyonlar dengesi var. Karayılan Bayık'a karşı açık vaziyet alırsa örgüt için kanlı çatışmalar tetiklenmiş olur. Fakat şu kesin, aralarında makas gittikçe açılıyor. Bayık'ın Öcalan'a bu meydan okuması ciddi bir olaydır.'
 Peki BDP'lilerin tavrı, tercihi ne olur?
'Onların iradesi yok... Son 'demokratik özerklik ilanı'nı da  'hepsi hür iradeleriyle yapmadı. Cemil Bayık çizgisindeki 'komiserler' bastırdı, yaptırdı...'
 Evet, Orhan Miroğlu da 'demokratik özerlik' ilan edilen 300 kişilik DTK toplantısında kimsenin itiraza 'cesaret edemediğini' yazmıştı.
Böyle 'demokratik' oluyor bu işler!
Sadece Altan Tan ve Şerafattin Elçi 'zamansız'  bulduklarını açıklayabildiler ki onlar zaten PKK geleneğinden gelmiyorlar.
'Çatı partisi' konusunda da görüş farkları artık gizlenemez hale geldi.

Tarihin kanunu: Yol ayrımı
Bu tür hareketlerin hepsinde zamanla,  aşırılarla ılımlılar arasındaki 'makas açılıyor', sonra da yollar ayrılıyor.
Bunun iki temel dinamiği var:
-   Silaha tapar hale gelmiş militan için, Türk olsun, Kürt olsun kaç gencin 'gök ekini biçer'  gibi toprağa düştüğünün önemi yoktur! Hatta, Erich From'un gösterdiği gibi, terör ve ölümler onlarda hastalıklı bir 'güçlülük' duygusu yaratır; 'ölümseverlik' hastalığı...
-   Öbür yanda hayatın içinde olan halk tabanı ve hayata katılma duygusunu yitirmemiş olan militanlar demokratik metotlarla bir çözüm aranmasını duygusal olarak daha sıcak bulurlar, zamanla artar bu duygu.
Kürt milliyetçiliğine inanmış bir esnaf, bir baba, bir anne işinin bozulmasını, çocukların hayatının tehlikeye girmesini, Batı illerindeki yaşayan yakınlarının tedirgin olmasını dağdaki bir militan gibi isteyebilir mi?
Öcalan açısından da, kan arttıkça ona tepki artar, üzerindeki kilit perçinlenir. Barışa katkıda bulundukça, ortam yumuşadıkça kendisine bakış da yumuşar.
Henüz erken ama göreceksiniz, Kürt hareketi de hayatla ölümseverlik arasında zamanla tercih yapmak zorunda kalacak...
Ya da demokrasi ile totalitarizm...
IRA ve ETA'daki bölünmeler de bu dinamiklerin sonucu olarak zamanla gerçekleşti.İnönü ve Esat

SURİYE  ile ilgili son haber, 'Baas Partisi dışında parti kurulmasına izin verilmesi' dir. Suriye 'Tek partiden çok partiye'  geçiyor...
Osmanlı dönemindeki çok partililiği ve Milli Mücadele Meclisi'ndeki çoğulculuğu saymazsak, Türkiye 1946'da 'Tek partiden çok partiye geçmeye'  karar verdiğine göre, Suriye 65 yıl arkadan geliyor!
Ben bu olaya İnönü hayranlığıyla da, İnönü düşmanlığıyla da bakmıyorum.
İki ülkenin siyasi gelişmişliğinde niye böyle yarım asırlık bir fark olduğunu iyi araştırmak gerektiğine inanıyorum.

İsmet Paşa faktörü
 İnönü, İkinci Dünya Savaşı sonrasının dünyasını iyi görmüştür. Rus-Sovyet tehdidine karşı, öteden beri Batı Avrupa ittifakına inanmaktadır ve görmektedir ki artık bunun ön şartı demokrasiye geçmektir.
'Memleketi Hasolar, Memolar mı?' idare edecek diyenlere İnönü'nün iki cevabı önemlidir:
-  Dış politika bakımından, 'Türkiye İspanya değildir...'  Yani, Türkiye coğrafyasında, Avrupa'nın öteki ucundaki Franko rejimi gibi otoriter bir rejim yürütülemez...
-  İç politika bakımından, 'Türkiye artık Atatürk ihtilal metotlarıyla yönetilemez...'  Yani, iç şartlar da demokrasiye geçişimizi gerektirmektedir. Şevket Süreyya gibi yazarlar da 'Tek Parti' rejiminde daha 1930'larda 'yorgunluk'  başladığını ve giderek 'çarkların boşlukta döndüğü'nü belirtmişlerdir.
'Şartlar İnönü'yü demokrasiye mecbur etti' demek, yüzeysel bir ifade olur. İnönü değişen ülke ve dünya şartlarını görmüştür, bu bir...
İkincisi, Atatürk Fransız İhtilali'nden çok etkilendiği halde, İnönü'nün Fransız İhtilali'ni öven sözleri yoktur. İnönü 'İngiliz demokrasisi'ne daha çok ilgi duymuştur. Savaş boyunca bu konuda kitaplar okumuştur.
'Atatürk'ten ileri bir şey yapmak' gibi insani bir duygusu da vardı. Demokrasiye geçişin işaretini 1939'da vermiş, tabii savaş şartlarında bu mümkün olmamıştı...
Bu konuda İnönü'yü takdir etmemek insafsızlık olur.

Bizde demokrasinin kökleri
 Bütün İslam dünyasından hatta bir bakıma bazı Doğu Avrupa ülkelerinden önce 1946'da Türkiye'nin demokrasiye geçmesini sırf İnönü'ye bağlamak da yanlıştır.
Demokrasi kültürünü ve temel demokratik kavramların yerleştiğini Osmanlı Mebusan Meclis'i tutanaklarında da görürüz.
23 Nisan 1923'te Ankara'da hür seçimlerle TBMM açılmıştır, kimse 'acemi' değildir; çünkü parlamento usulleri ve kavramları çoktan özümsenmiştir. Meclis'te İslamcılar da liberaller de, komünistler de, devrimciler ve ıslahatçılar da vardır.
Hür tartışmalar olmaktadır.
Hatta İkinci Meclis dediğimiz 1923-1927 döneminde bile bu tamamen yok olmamıştı.
1927-1946 devresi, demokrasi tarihimizde bir gerileme dönemidir; ama demokrasi birikimi derinlere gittiği için o birikim üzerinde 1946'da demokrasiye geçmek kolay olmuştur.
Suriye ve diğer Arap ülkelerinin 'modern' tarihinde böyle bir demokrasi birikimi yoktur, onların birikimi sadece 'Tek Parti'dir; Baasçı, Arap Sosyalisti tek partiler...
Onun için demokrasiye geçişte zorlanıyorlar, ayaklanmalarla demokrasiye geçiyorlar.
Bizim bile altmış yılda nasıl sıkıntılardan geçtiğimiz meydanda... 'Arap baharı'nın da önünde ciddi sıkıntılar var tabii.
Pişmeden çiğlikten kurtulmak mümkün olmuyor.Fitili ateşlemek!

KÜRT meselesinden bahsediyorum. Sadece Öcalan'ın '16 Haziran'dan sonra ya anlaşma olur, ya iç savaş' diyerek ortaya koyduğu tehditten ibaret değil... Bölgedeki gelişmeler de seçimlerden sonra çok sıkıntılı bir döneme girebileceğimizi gösteriyor.
Artık çatışmada ölen PKK'lılar için 'matem' eylemleri yapmak bir 'ajitasyon' vesilesidir. Zorla kepenk kapattırmak, işyerlerini, parti binalarını, kamu araçlarını molotof bombalarıyla tahrip etmek, polise saldırmak gibi eylemler yeni değildir.
Bugüne kadar en önemli müşterek alanlardan ve birleştirici değerlerden biri olan 'cami'yi de 'sivil itaatsizlik' adı altında yapılan eylemlerle bölüyorlar.
BDP destekli 'bağımsız adaylar' arasında PKK geleneğinden gelmeyen isimlerin harekete ılımlılık getirmesi umulurken, bunların bir kısmı 'göze girmek' için daha da tahrikçi konuşuyorlar.
Hülasa, 'demokratik açılım' sürecinde bir ölçüde de olsa demokratikleşmesi umulan Kürt milliyetçiliği giderek daha keskinleşiyor. Demokrasi, Kürt milliyetçiliğinin totaliter ve şiddetçi niteliğini yumuşatmadı maalesef!

Seçimler nelere yol açacak?
Kürt milliyetçiliğinin tırmandığı bu süreçte, bölgeden çıkacak seçim sonuçları fevkalade önemli gelişmeleri tetikleyebilecektir.
BDP ciddi bir oy artışı sağlayamazsa, ateşin bir ölçüde düşmesi beklenebilir...
Ama BDP oylarında 'niteliksel' bir artış olduğu takdirde, 'Demokratik Özerklik'  söyleminde 'coğrafya' vurgusu artacaktır!.. Dayandıkları taban daha da hareketlenebilecek,  'maksimalist' talepleri daha vurgulu hale gelebilecektir!.. Böyle bir gidiş olursa, bu,  Öcalan'ın 'anlaşma' dediği seçeneği güçlendirmez, çözümü zorlaştırır maalesef.
Demokratik süreçte birçok yasağın kalkmasına rağmen Kürt milliyetçiliğindeki bu tırmanışın derinlerdeki sebebi; çözümün gecikmesiyle biriken sorunların radikalizmi beslemiş olmasıdır.
Seksen yıllık mesele...
Fakat Türkiye'de demokrasi alanındaki büyük gelişmelere rağmen Kürt milliyetçiliğindeki bu tırmanışın konjonktürel sebebi ise, partilerin bu seçimlerdeki hatalarıdır.

Muhafazakâr Kürt oylarının önemi
Meseleye topluca çözüm geliştirilmesinde CHP ve AKP'nin pozisyonu son derece önemlidir.
CHP maalesef 'sol' bir parti olduğu halde yakın zamana kadar çözüm üretmeye çok mesafeli durmuş, Kılıçdaroğlu ise bu konuda yeterince aktif davranmamıştır, zaten zamanı da dardı...
Keşke CHP bölgede güçlenebilseydi.
AK Parti ise, bölgede Türkiye'nin bütünlük çimentosu olan 'muhafazakâr Kürtler'in partisidir. Bu yönüyle hem ülke bütünlüğünün siyasi temsili hem demokrasinin gelişmesi açısından tarihi bir işleve sahiptir.
Bu nitelikleri sebebiyle AKP'nin bölgede başarılı olmasını yürekten temenni ediyorum. Fakat iki hatası beni endişelendiriyor: Biri AKP adaylarının bu defa bölgede 'zayıf' bulunması... Öbürü Başbakan Erdoğan'ın 'artık Kürt sorunu yoktur' diyerek muhafazakâr Kürtlerde hayal kırıklığı yaratması.
Muhafazakâr Kürt dostlarımdan aldığım bilgilerdir bunlar.
Bülent Arınç'ın 'Kürt meselesi vardır' demesi ve gönül okşayıcı sözler etmesi iyi oldu ama etkisi ne olur, kestirmek zor.
Özetle, Kürt meselesinin gidişatında en kritik seçimleri yaşayacağız. İnşallah endişelerimde yanılıyorumdur.27 Mayıs

27 MAYIS darbesinin de Menderes'le arkadaşlarının idam edilmesinin de temel gerekçesi 'anayasayı ihlal' iddiasıdır: Menderes Meclis'te CHP hakkında Tahkikat Komisyonu kurmuştu, bu şekilde CHP'yi kapattırarak diktatör olacaktı... 27 Mayıs demokrasiyi kurtarmıştı!
27 Mayıs'ı savunanların tezi budur.
Şimdi Demokrat Partililerin yargılandığı Yassıada Mahkemeleri'ne gidelim. 18 Mayıs 1961 günlü duruşma... Tahkikat Komisyonu Başkanı DP'li Nusret Kirişçioğlu sorgulanıyor.
Kirişçioğlu, Tahkikat Komisyonu'nun nihai raporunu anlatıyor: CHP'nin kapatılması falan yok, sadece yıkıcı muhalefet yaptığına dair örnekler veriliyor, İnönü'nün bunları önlemesi isteniyor.
Fakat Yassıada'daki 'devrim mahkemesi'nin Başkanı Salim Başol, diyor ki:
'İddiaya göre bu raporda varılan neticeler yumuşaktır. Kamuoyunun baskısı altında yumuşak olmuştur. Daha sert neticelere varılacaktı!' (Yassıada Zabıtları, Anayasa Davası, cilt I, sf. 440)

Adaleti hukukçular katletti!
Mahkeme Başkanı Başol'un sözleri utanç vericidir! Toplam üç bin sayfa tutan mahkeme zabıtlarında böyle yüzlerce örnek vardır.
Bugün hiçbir hukukçu yüzü kızarmadan bunu savunamaz.
Yassıada Mahkemesi, delillere göre değil, İstiklal Mahkemeleri gibi, 'olacaktı, yapılacaktı' tasavvuruyla, 'niyet okuma' metoduyla idam kararları vermiştir.
Menderes, Zorlu ve Polatkan bu yolla 'siyaseten katl' edildiler.
27 Mayıs darbesinin hukuk tarihimizdeki korkunç tahribatı, Yassıada faciasından ibaret değildir.
Hukuk profesörlerinin utanmadan 'devrimler normal hukuk kurallarıyla bağlı olmaz' diyerek verdikleri fetvalarla İhtilal Mahkemeleri kuruldu, bu fetvalarla geriye yürüyen ceza kanunları çıkarıldı. Merhum Abdi İpekçi 'İhtilalin İç Yüzü' adlı kitabında hukuk profesörlerinin bu utanç verici fetvalarını anlatmıştı. (Sf. 276, 317, 322)
Dahası, 27 Mayıs Danıştay ve Yargıtay'da hâkim ve savcı kıyımı yaptı. Anayasa Mahkemesi'ni de kendi kafasındaki yargıçlardan oluşturdu. Sonra da 'yargı bağımsızdır' denildi!
Böylece adaletin en önemli ilkelerinden biri olan 'yargının tarafsızlığı' da 27 Mayıs'ta katledildi!
Adalet, hâlâ çıkamadığımız bir dehlizin içine atıldı böylece.

Karşılıklı saplantılar
Ben Menderes yanlısıyımdır ama bugün tarihten ders alınması için şunu belirtmeliyim: 27 Mayıs'a sürüklenmemizde Menderes ve Bayar'ın da İnönü'nün de veballeri vardır.
İnönü'nün 'vatanı satıyorlar' propagandası daha 1955'te orduda cuntaların kurulmasına yol açtı. Aynı sebepten Kemalist gençlik ve Kemalist üniversite militanlaştı.
Metin Toker 'İnönü ihtilale yeşil ışık yaktı!' diye yazmıştı. (İsmet Paşa'yla On Yıl, Cilt 2,  sf. 237)
Çünkü İnönü, Bayar ve Menderes'in diktatörlüğe gittikleri saplantısına kapılmıştı...
Bayar ve Menderes ise 'yalan haberleri, ihtilal tahriklerini önleyeceğiz' diye basın ve muhalefete gittikçe ağırlaşan baskılar yaptılar. Çünkü İnönü'nün daha 1950'lerin başından itibaren ihtilal hazırladığı saplantısına kapılmışlardı...
Karşılıklı vehim ve sert kavgalarla yuvarlanan kartopu çığa dönüştü, Türkiye 27 Mayıs darbesinin altında kaldı, seçimlere gideceğini açıklamış meşru iktidar süngüyle devrildi! Adalet katledildi!
Elli birinci yılında 27 Mayıs'ı kınıyorum.AKP ne yapabilir, ne yapamaz?

KÜRT meselesinin çözümünde en büyük rol ve sorumluluk şüphesiz AKP'ye aittir; yüzde 50 oy almış bir iktidar olduğu için ve 'açılım' politikalarıyla çözüm niyetini ortaya koyduğu için...
Fakat AK Parti'nin demokrasi içinde yapabilecekleri vardır, yapamayacakları vardır.
İktidarda kim olursa olsun, halk çoğunluğunun kabul edemeyeceği bir politikayı uygulayamaz. PKK-BDP bloku, halkın çoğunluğunun kabul edemeyeceği totaliter taleplerde ısrar ettikçe, çözümün yolunu tıkamış olur ki, yaşanmakta olan budur.
Hatta terör eylemleriyle ve 'demokratik özerlik' ilanıyla toplumun büyük çoğunluğunun tepkisini tahrik ederek çözüm yolunu daha bir tıkamış bulunuyorlar.
Bu meselede parti gözlüklerini çıkarmalıyız, iktidarda kim olursa olsun, tek taraflı olarak devlet ve hükümeti suçlamak, çözüme hizmet etmez çözümsüzlüğü derinleştirir üstelik.

AKP'nin sınırları
 AKP İslami kökenden geldiği için etnik kimlikleri aşan bir dindaşlık ve Osmanlı geleneğinden esinlenen bir 'millet'  anlayışına sahiptir.
Bu, Lozan'da İsmet Paşa'nın da savunduğu bir anlayıştı.
AK Parti bu geleneksel değerleri liberal demokrasinin özgürlük anlayışıyla birleştirerek Kürt meselesinde önemli açılımlar yaptı. Bu açılımları eksik veya fazla bulunabilir ama inkâr edilemez.
Peki hükümet 'açılırken' BDP ne yaptı?
İki noktaya özelikle dikkat ekmek isterim:
-   AKP'nin yaptığı açımlar ve Türkiye'deki genel demokratikleşme sürecinde, umulanın aksine, PKK-BDP blokunun totalitarizmi yumuşamadı; aksine bunları 'mevzi kazanmak' sayarak daha da keskinleşti...
Halk çoğunluğunun bundan duyduğu tedirginliğe hangi demokratik hükümet duyarsız kalabilirdi?!
-   Nitekim, hükümet iyi niyetle açılım yapmış, fakat 'Habur olayı' ile ortaya konulan organize tahrikçi gösteriler halkın tepkisini çekmişti. O ortamda AKP'nin oyları yüzde 40'ın altına inmişti...  Seçimlerdeki 'milliyetçi' söylem ise oylarını yüzde 50'ye çıkardı son seçimlerde... Çünkü BDP'nin seçimlerdeki radikalizmi toplumda kaygılar yaratmıştı.
Hükümetin Kürt meselesini çözmedeki iyi niyetini de, bunun sınırının demokrasi olduğunu da görmeliyiz.  Liberallerle solcuların asıl PKK-BDP totalitarizmini eleştirmesi gerekir.

Kürtler konuşmalı!
 Açıkça bellidir ki, temeldeki sorun, demokratikleşen Türkiye'de Kürtçü hareketin totalitarizmidir.
Dünkü Taraf 'ta değerli Kürt aydını Orhan Miroğlu'nun mutlaka okunması gerekli bir yazısı çıktı. Şu satırları, tümünün özeti gibidir:
'Şiddeti meşru görme ve silahlı mücadele yoluyla ilan edilen demokratik özerkliği, topraklarını koruma fikri bundan sonra tedavüle sokulacaktır...'
 Bunun nasıl bir felaket olacağını anlatmaya gerek var mı? Son zamanlarda 'toprak' vurgusu yapmaları, 'devrimci halk savaşı'ndan bahsetmeleri, aynı stratejinin unsurlarıdır!
Orhan Miroğlu haklı olarak, 'Kürtler artık konuşmalı' diyor... AKP düşmanlığından gözü karararak Kürtçü totalitarizme destek verenlere karşı da, 'Türk aydınları da konuşmalı' diyordu, haklı olarak.
Göre göre felakete gitmek!
Hayır, önlemek mümkün... Ülkenin en büyük çoğunluğunu oluşturan demokratlar totalitarizme karşı gür bir sesle konuşurlarsa, bu demokratik çözüm mümkün olur.
Öcalan da şunu görmelidir: Kan aktıkça üzerindeki kilit manen perçinlenmektedir. Kilidi açmanın yolu, kanı durdurmak, totalitarizme ve maksimalizme karşı çıkmaktır.Laik kesim akılcı mı?

TARİHİMİZDEKİ lekeli günlerden biri şüphesiz 17 Mayıs 2006'dır; Alparslan Aslan'ın Danıştay'a düzenlediği silahlı saldırıda hakim Mustafa Yücel Özbilgin hayatını kaybetmiş, üç üye yaralanmıştı.
Yer yerinden oynamıştı. Danıştay Başsavcı Vekili Tansel Çölaşan'ın canlı yayınlardaki sözleri  kamuoyunu büsbütün etkilemişti:
'Saldırgan Allah'ın askeriyiz diyerek içeri giriyor, Allahu ekber diyerek ateş ediyor!'
 Hatta Bayan Çölaşan, o kutuplaşma ve gerginlik ortamında, 'toplumsal mutabakatı bozanlar suçludur, onlar kendilerini biliyorlar'  diyerek kışkırtıcı sözlerini sürdürmüştü.
CHP Kemal Anadol 'ikinci Derviş Vahdeti olayı'  diye açıklama yapıyordu!
Bu kışkırtıcı beyanlar üzüntü ve öfkeleri daha bir kabartmıştı.
Cenazeye gelen AKP'li bakanları yuhlarla, hakaretle kovalamışlardı.

Birden'in tanıklığı
Sonra dosya Ergenekon davasıyla birleştirildi. Görüldü ki, Danıştay saldırısı bambaşka bir şeymiş.
Merhum Özbilgen'in hayatını kaybettiği saldırıda ağır yaralanan hakim Mustafa Birden mahkemede 'mağdur sanık' olarak ifade verdi. Hakimin sorusu üzerine sanığın böyle şeyler söylemediğini anlattı.
Demek ki, Tansel Hanım'ın sözleri gerçek dışıymış. Şimdi Star 'a yaptığı açıklamada tevil ediyor. Olayı görmemiş, TV'lerde öyle sözler de söylememiş. Sadece sanığın 'Allah'ın askeriyim deyip saldırdığını'  bir askerden duymuşmuş da onu söylemiş imiş. (Star, 19 Haziran )
Söyledikleri bu kadar olsaydı bile o atmosferde sorumsuzca sözlerdi.

Zihindeki şablon
 Amacım Tansel Hanım'ın ne deyip ne demediğini irdelemek değil. Üzerinde durmak istediğim biri hukukla diğeri bilgi teorisiyle ilgili ciddi iki sorundur:
-  Bayan Çölaşan'ın Star 'a yaptığı açıklama doğru olsa bile, bir hukukçu, 'birileri diyor ki' anlamında konuşmamak gerektiğini bilmiyor olamaz.  Hukukta 'şahide şahitlik olamaz'  kuralı vardır... Tansel Hanım'ın önyargısı, hukukçuluğunu tepeleyip geçmişti...
-  Tansel Hanım TV'lerin karşısında konuşurken söylediklerine inanıyordu. Konuşması 'planlanmış' değildi,  içinden geldiği gibi konuşmuştu. Çünkü zihninin içinde bir irtica şablonu vardı, o şablona uygun konuştuğuna göre söyledikleri 'doğru' idi! Zihninin dışındaki saldırı olayı hakkında beklemeye, araştırmaya ihtiyaç  bile  yoktu!  Tansel Hanım'ın önyargıları 'akıl' melekesini tepeleyip geçmişti.

Akıl neye yarar?
 İşte asıl mesele budur: Hiç bir kesim öbüründen 'akılcı' değildir! Hepimizin çok duygusal olduğu konular vardır; o alanlarda 'akıl' duygularını kontrol edemez! Olgunluk, nezaket, soğukkanlılık, insaf, izan gibi  kültürel değerler olabildikleri kadarıyla duygularımızı kontrol eder.
Liberaller, muhafazakarlar, sosyalistler daha akılcıdır denilemeyeceği gibi 'laik kesim'  daha akılcıdır da denilemez. Hatta laik kesimin 'mistik vecd' halinde davrandığı hiç de az değildir.
Bizde laiklik 'aklın ve bilimin yol göstericiliği'  diye şiirsel bir tanımla ezberlendiği için daha akılcı olduklarını sananlar olabilir tabii.
Artık bu ezberleri bırakalım. Hepimiz bazı konularda akılcı, bazı konularda duygusal ve önyargılıyızdır. Hatta çok defa akıl için yollar çeşitlidir. Onun için liberal demokrasi 'iyi'dir zaten.Yassıada cinayetleri


KÜLTÜR  ve Turizm Bakanı Ertuğrul Günay'ı telefonla kutladım, kamuoyu önünde de açıkça kutluyorum; 'Yassıada Demokrasi Müzesi'  projesi için...
Daha önce bu köşede birkaç defa yazdığımız dileğimi, Günay'a da ilettim:
- Adnan Menderes'in sekiz ciltlik konuşmalarını, üzerinde akademik bir çalışma yaparak yeniden yayımlamak...
 Bu konuşmalar yirmi yıl önce Demokratlar Kulübü tarafından yayımlandı. O günün tekniğiyle yapılmış bir baskı... İndeksi yok, açıklayıcı notları yok... Üstelik çoktan tükendi.
'Akademik edisyon' niteliğinde yeni baskısının yaptırılması fikrini Sayın Günay çok olumlu buldu, fakat haklı bir tereddüdü var:
- Nihayet siyasi bir liderin konuşmalarını bizim yayımlamamız doğru olur mu, bakmam lazım. Ama belge yayını, akademik araştırma, müzenin çeşitli materyallerle zenginleştirilmesi gibi çalışmaları muhakkak yapacağız.

 Meclis yayımlasın
 Bu durumda, aynı dileğimi TBMM Başkanı Sayın Cemil Çiçek'e iletiyorum. Nitekim İsmet İnönü'nün konuşmalarını TBMM Kültür Sanat ve Yayın Kurulu 1993 yılında üç büyük cilt halinde yayımladı; muhalefet lideri olarak yaptığı konuşmalar dâhil... Çok da iyi oldu.
Üstelik, Menderes artık bir parti lideri değildir; milli iradenin üstünlüğünün simgesidir...
Darbelere karşı olmanın simgesidir...
Yassıada'daki idamların, daha doğrusu 'siyaseten katl'  cinayetinin bu sene 60. yıl dönümüdür. Menderes'in bütün konuşmalarını yayımlamak 'zamanın ruhu'na da TBMM'nin işlevine de yakışır.
İnönü'nün TBMM tarafından 1993'te yayımlanan konuşmalarının önsözünü Hüsamettin Cindoruk yazmıştı, iyi de etmişti...
'Menderes'in Bütün Konuşmaları' nı da TBMM yayımlamalı, önsözünü Cemil Çiçek yazmalıdır.
Metinleri yayına hazırlamak için gereken akademik çalışmayı Adnan Menderes Üniversitesi'ndeki akademisyenler yapabilir; çok da anlamlı olur.

Hukukun düşkünlüğü
 Bu meseleyi böylesine önemseyişimin tek sebebi, siyasi görüşlerim değildir. Daha önemlisi, 'Yassıada yargılamaları' nın korkunç bir hukuk cinayeti olmasıdır.
'Devrim' adına hukukun en temel kuralları olan 'tabii hâkim'  ve 'geçmişe yürüyen ceza kanunu çıkarılamaz'  ilkeleri çiğnenmiştir! Avukatlar tutuklanmış, savunmalar kısıtlanmış, belgeler tahrif edilmiştir!
Demokrasi dönemimizde yargının yaptığı hiçbir hukuk ihlali, bu boyutlarda olmamıştır.
Fransa'da Binbaşı Dreyfüs'ün siyasi husumetle mahkûm edilmesine yazar Emile Zola isyan bayrağını açmış, çığ gibi büyüyen adalet mücadelesi sonunda Dreyfüs beraat ettirilmişti.
Bu, Fransa'da 'devrimin hizmetindeki yargı' geleneğinden, hukukun üstünlüğüne geçişin en büyük virajı olmuştu...
Celal Bayar'ın Kayseri Günlüğü 'nde yazdığı gibi, Yassıada'da yüzlerce Dreyfüs faciası icra edildiği halde bizde bir tane Zola çıkmamıştı! Aksine bu hukuk cinayetlerinin altında 'hukuk profesörleri' nin ve 'Yargıtay yargıçları' nın imzaları vardı! Aydınlar da alkışlamışlardı!
Şimdi idamların 60. yıl dönümünde, Türkiye'de Zola'ların artık mevcut bulunduğunu göstermenin zamanı çoktan gelmiştir.
Menderes'in konuşmaları yayımlanmalı... Yassıada Müzesi açılmalı... Altmış yıldır üç maymunu oynayan Hukuk Fakülteleri Yassıada yargılamalarını akademik araştırma konusu yapmalıdır...
Düzeltme notu:  TBMM elbette 23 Nisan 1920'de açıldı, dünkü yazımdaki '1923'  kaydı, düzeltmeyi gerektirmeyecek kadar açık bir 'sehiv'dir.Aşırılık ve delilik

NORVEÇ'TE kimse beklemezdi. Cumhuriyetçi ya da sol devrim yaşamış, bu sebeple siyasi kültürü fevkalade yumuşak, Protestan fakat ileri derecede laikleşmiş, özgürlükçü ve sosyal demokrat bir toplum...
Elbette 93 kişi katleden aşırı sağcı terörist Breivik üzerinden genelleme yapılamaz. Ama bu olay, böyle bir toplumda bile politik aşırılığın neler üretebileceği konusunda bir alarmdır.
Modern liberal toplumların her şeyi refah ve özgürlükle çözebileceği iddiası iflas etmemişse bile bir süredir epey yara almaktadır: Son yirmi yıldır hemen bütün modern dünyada aşırı, fakat sağın yükselişi, etnik ve dini ayrımcılık eğilimlerinin güçlenmesi bunu göstermiyor mu?
Bu duygular bazen böyle gözü dönmüş teröristler de çıkarıyor...

Şiddet mistisizmi
 Anders Behring Brevik'in duyguları, nasıl bir zeminden beslendiğini gösteriyor. Sofu bir Hıristiyan değil; öyle olsaydı böyle yapmazdı. Fakat 'Haçlı Seferleri'yle büyülenmiş bir fanatik... Araştırmaların odağı 12. yüzyılda başlayan Haçlı Seferleri...
Adam ruhen 12. yüzyılda yaşıyor, fakat 21. yüzyılın araştırma metotlarından, iletişim, örgütlenme ve terör tekniklerini kullanıyor!
Hastalıklı bir 'tehdit algılaması' var. Avrupa'yı göçmenlerin tehdidi altında görüyor. Avrupa'yı 'kurtarma'ya kafayı takmış. Osmanlıların Viyana Kuşatması'nın 400. yıldönümünde, 2083 yılında 'arınmış bir Avrupa' yaratmak için 1500 sayfalık manifesto yazmış! 'Müslümanlara, Marksistlere ve çok-kültürlülüğe karşı manifesto!'
Ve aşırı sağın 'evrensel' tutkusu; üniforma! Silahlı ve üniformalı resimleri...
Bu hastalıklı tablonun diğer bir unsuru, hastalıklı bir mistisizm ya da 'gizem' tutkusu...
Mason olması da bu gizem tutkusuyla ilgili...
Haçlı Seferlerindeki esrarengiz (gizemli) Tapınak Şövalyeleri tarikatına kafayı takmış... 'Avrupa'dan katılımlarla Yeni Tapınak Şövalyeleri'ni kurduk' diyor!
Büyük Dostoyevski 'Cinler' adlı muhteşem romanında Rus anarşist teröristlerini Necayef örneğinde anlatırken bu şiddet tutkusunu, 'her yeri saran örgütlenme' mistisizmini çok iyi tasvir eder... Brevik de Neçayef'in başka bir versiyonu...

Türkiye'de olsaydı!
 Dün Ankara'da CNN Türk'te başarılı diplomasi muhabiri Deniz Kilislioğlu ile sohbet ediyoruz, hiç aklıma gelmeyen bir ihtimalden bahsetti:
-Türkiye'ye gelmiş, incelemiş, iyi ki terörünü Türkiye'de yapmadı!
 Deniz haklı, bu mümkündü.
Kendi ülkesindeki solcu çocuklara yaptı bu katliamı. Çünkü onları 'hain' görüyor! Zira Avrupa solu hâlâ çok-kültürlülüğü savunuyor.
Deniz'e iyi ki, dedim, aklına öyle esmiş de kendi ülkesinde yapmış... Elbette ölen 93 Norveçli masum insana, hele de gencecik çocuklara içim yandı. Ama bu korkunç cinayeti Neçayef'in Müslüman bir versiyonu işleseydi?!
Zaten ilk işaret parmakları EL Kaide'ye yönelmemiş miydi?!
Ve Allah korusun Türkiye'de terör yapıp kayıplara karışsaydı?! Nice siyasi spekülasyonlar yapılır,  Batılı hükümetler turistlere 'Türkiye'yi gitmeyin'  diye bildiriler yayımlardı!
Batı ve bütün insanlık, artık politik aşırılıkla delilik ve canavarlık arasındaki mesafenin bazen bir zar gibi ince olduğunu görmeli.
'Dünyanın bütün ılımlıları, politik aşırılıklara karşı birleşin!'Başbakan'a bir öneri

DÜN sabahın iyi haberi, Başbakan'ın gazeteciler ve politikacılar hakkında açtığı davaları geri çekmesiydi. 'Kendim için sevindiysem namerdim.' Benim hakkımda bir dava yok.
Hatta sevincim sırf davalı meslektaşlarım adına da değil. Başbakan'ın yumuşama gereğini duymasına sevindim asıl...
Uzun zamandır ve özellikle seçim sürecinde şunu savundum: Baskı, dışlama geri teper... Öfke karşı öfke yaratır... Türkiye'nin önünde Kürt meselesi ve anayasa yapımı gibi çok zor iki iş var... Ne kadar oyu olursa olsun bir iktidar bu sorunları tek başına çözemez... Başbakan diyalog ve ikna yoluyla siyaseti yumuşatarak çözüm zeminini genişletmelidir...
Balkon konuşmasının kalıcı olacağından umutlu olmamın sebebi de Başbakan'ın bu son başbakanlık döneminde siyasi çatışmaya değil, ittifaklara ihtiyaç duyacağıdır; iki gün önce yazmıştım bunu...
Başbakan'a bu iyi yolda başarılar diliyorum.

İdamların 50. yılı
Önerime gelince... Uzun süredir geceli gündüzlü 'Atatürk ve Hukuk' kitabı üzerine çalışıyorum. Fakat bu arada Adnan Menderes'e yöneldim. Aydın Menderes'le 'Babam Adnan Menderes' konulu bir nehir söyleşi yapacağım. Doğan Kitap'tan yayımlanacak.
Bu çalışmamda Menderes'in büyüklüğünü de hatalarını da gördüm.
Düşündüm ki, merhum Menderes'in bütün konuşmalarının kitap olarak yayımlanması için  Tayyip Erdoğan inisiyatif almalıdır.
Gerçi Demokratlar Kulübü 1991 yılında 8 cilt halinde 'Adnan Menderes'in Konuşmaları, Demeçleri, Makaleleri'ni yayımlamıştır. Ama mevcudu bulunmadığı gibi eksikleri de vardır. Yeni yayında kitapların sonuna mutlaka konu ve isim indeksi konulmalıdır.
Ayrıca, 27 Mayıs'ın ve idamların bütün gizli belgeleri yayımlanmalıdır.
Bu sene idamların 50. yılıdır. Merhum Özal anıt mezar yaptırarak Menderes ve arkadaşlarının itibarını iade etmişti. Sayın Başbakan, siz de şehit Adnan Menderes'in siyasi ve entelektüel mirasını siyasi kültürümüze kazandırmak istemez misiniz?
Aralık 1952'de gazetecilerin 'irtica tehlikesi'ni sorması üzerine Menderes'in söylediği şu sözler, bizde merkez sağın modernleşme felsefesinin adeta özetidir:
'Yollar köylere kadar uzandıkça, elektrik ve su köylere kadar geldikçe, traktörler vesair makineler köylünün hayatı arasına girdikçe, kalkınması ve seviyesi yükselen bu insanlar hurafelere kapılmazlar.' (Bedia Feroz Ahmed, Türkiye'de Çok Partili Politikanın Açıklamalı Kronolojisi, sf. 105)
Bu modernleşme modelinin özeti, kitlelerin hayat tarzıyla, inanışlarıyla uğraşmak yerine, ekonomik ve sosyal kalkınmaya öncelik vermektir... 1925'te kurulup kapatılan Terakkiperver Fırka'dan beri bu çizgi böyledir.
Bu çizginin günümüzdeki tipik insan modeli 'Anadolu Kaplanları'dır.

Kayseri'de kadın çalışanlar
Mustafa Sönmez beni eleştirmeye kalktığında ideolojik bağnazlıkla hatalar yapıyor ve düzeltmek bana düşüyor. Kayseri'deki gelişmeyi öven, sigortalı kadın çalışan sayısının 28 bine çıktığını belirten bir yazı yazmıştım. Sönmez, Batı illerimizde kadın çalışan oranlarının daha yüksek olduğunu belirterek, muhafazakârlığın kadını ezdiğini yazarak beni eleştirmiş.
Biraz sosyal bilim mantığı olan insan gelişme trendine bakardı. Ben baktım; SGK Kayseri İl Müdürlüğü'nün rakamlarına göre, sigortalı kadın çalışan sayısı 2000 yılında 6725 iken, 2010 yılında 23836'ya, 2011 yılında 26.130'a çıkmıştır.
Ticaret Odası bana haziran başında 28 bin olduğunu söylemişti.
Gelişen ekonomi, kamu hizmetleri ve bu arada eğitim, kadını iktisadi ve sosyal hayata çekiyor.
Modernleşmede doğru model, insanların inanç ve kanaatlerini 'düzeltmek' için baskı yapmak değil, ekonomiyi, eğitimi, kamu hizmetlerini ve demokrasiyi geliştirmektir.CHP'nin sorunları

CHP başarılı mı, bunu söylemek zor. Ama Kılıçdaroğlu, uzun yıllar içinde hantallaşan ağır CHP kamyonunu ancak bu kadar hareket ettirebilirdi.
Parti içinde Kılıçdaroğlu'na karşı kavga başlatanlar, kendi yönetimlerinde CHP'nin bütün illerde ve büyük ilçelerde miting yapabildiği, genel başkanın bir günde dört mitinge yetiştiği bir seçim örneği gösterebilirler mi?!
CHP'nin son otuz beş yılında yüzde 26'yı görebildiği tek seçim var mı?
En az otuz beş yıllık bu tablo, CHP'de yapı ve zihniyet sorunları olduğunu göstermiyor mu?
Ben ne zaman bunu yazsam CHP'li okurlarım seksen yıllık CHP sözlüğündeki bildik suçlamalarla bana tepki gösterirler; Türkiye seksen yılda değişmemiş gibi...

CHP niye böyle?
Şimdi CHP'li okurlarıma kendi gözlemlerimi değil, Sedat Ergin gibi 'CHP karşıtı' denilemeyecek dikkatli bir gözlemcinin yazdıklarından bahsedeceğim.
Özeti şu: Kılıçdaroğlu seçimlerde Erdoğan kadar çalıştı, fakat Erdoğan'ın kurmay heyeti çok güçlüydü, her konuda ona anında enformasyon iletiyorlardı. Erdoğan kamuoyunun ve gideceği ilin nabzını çok iyi tutuyordu. Kılıçdaroğlu'nun ise sadece üç kişilik bir yardımcı ekibi vardı; ona yeterli enformasyonu veremiyorlardı.
AK Partililer kampanya organizasyonunu çok iyi biliyorlardı. CHP örgütü ise amatör kalıyordu, CHP'nin çalışmalarında 'bir şeyler hep aksıyor'du. (Hürriyet, 16 Haziran)
Otuz beş yıldır böyle... Hatta Atatürk de 1930'daki Anadolu gezisinde CHP teşkilatını durgun, ama Serbest Fırka ile Türk Ocakları'nın tabanını son derece canlı bulmuştu.
Uğur Mumcu, Orhan Veli'nin şiirini sık sık hatırlatırdı: Sol elim / Acemi elim / Zavallı elim!
Sorunun çözümü de bu noktada aranmalı: CHP niye böyle, nasıl silkinir?

Değişim   zaman gerektirir
Piyasa ekonomisi insanlarda iş organizasyonu, pazarlama, işletmecilik, bilgi teknolojilerini kullanma gibi yetenekleri geliştirir; bunlara müsait bir zihniyet yaratır. Bizde merkez sağ partilerin teknolojiyi daima daha iyi kullanmaları, kampanyaları daha iyi organize etmeleri bu kültür sayesindedir. Toplumla iç içe olmak da iletişim ve duygudaşlık kurma yeteneklerini geliştirir.
Sol bir parti bu yetenekleri hangi toplumsal kesimlerden alabilir? KOBİ'lerin, çiftçilerin, esnafın, çalışanların partisi olmaya çalışarak! Ama bu laiklik kavgasıyla yapılamazdı! Yapamadılar da zaten.
Bunun yolu bürokratik 'eski CHP'nin, sosyal demokrat 'yeni CHP'ye dönüşmesidir.
O kadar kolay da değil, yeterli zaman da olmadı.
Kılıçdaroğlu ve arkadaşları CHP'nin adeta kireçlenmiş mafsallarını biraz hareketlendirdiler.
Ecevit'in 'Ortanın solu' hareketinde gördüğümüz teori ve tecrübe birikimi de yoktu.
Bunlar zaman gerektirir.
CHP'nin sosyal demokrat bir partiye dönüşmesi ve demokrasimizin batıda olduğu gibi merkez sağ ve merkez sol ana ekseninde dengeye kavuşması bütün Türkiye'nin yararına olacaktır.
Yeni anayasa yapımına ve Kürt meselesinin çözümüne CHP'nin aktif olarak katılması hem demokrasinin hem vatanseverliğin gereğidir.
Böyle bir dönemde CHP'nin iç kavgalara boğulmasının vebali ağır olur.
Bırakın, Kılıçdaroğlu ve arkadaşları, ilk adımlarını atabildikleri yeni yolda partilerini geliştirsinler; sonunda başarısız olurlarsa kavganızı o zaman yapın!Seçimler bitti!

SİYASETTE amaçların doğru veya haklı olması yetmez, yöntemlerin de 'elverişli' olması gerekir.
CHP de iktidar da böyle davranmıyor!
CHP yemin etmemekle kendisini zora soktu. 'AKP'ye diz çöktüreceğiz' gibi düşüncesizce söylenmiş sözler, bumerang gibi tepti...
İktidar CHP'nin dönüşünü kolaylaştıracak jestler yapmıyor, psikolojik olarak zorlaştıracak salvolar yapıyor. İşte 'Tükürdüklerini yalayacaklar' gibi rencide edici sözler... Meclis'e devamsızlıktan CHP'lilerin vekilliğinin düşürülmesi gibi gözdağı taktikleri...
Bunlara Kılıçdaroğlu da 'Şantajlara boyun eğmeyeceğiz, her bedeli ödemeye hazırız' diye karşılık veriyor...
Partilerle ilgili duygularımızı bir kenara bırakarak insafla, izanla, vicdanla düşünelim: Bu çatışmacı tavırlardan çözüm çıkar mı?
Daha önemlisi, nasıl anayasa yapacak bunlar?

Sabah'tan uyarılar
Dünkü Sabah'ta Mehmet Barlas, siyasette bazen 'cesaret'in değil, 'zarafet'in daha iyi sonuç vereceğini yazdı. Kılıçdaroğlu ve arkadaşları 'zarafet'le davranmalı, artık yemin ederek krizi çözmeliydiler.
Aynen katılıyorum...
Barlas, Başbakan'a da sesleniyordu:
'Siyasi tehlikeler konusunda sade 'cesaret'in değil 'zarafet'in de gerektiğini bilmesi gerekenler arasında Başbakan Erdoğan da var...'
Bana göre öncelikle Erdoğan var...
Çünkü başbakandır, çünkü yüzde 50 oy almıştır... Çünkü yeni anayasayı yapmak için partiler arasında 'zarafet' tavrına öncülük etmesi gereken lider kendisidir.
Yine Sabah'ta Hıncal Uluç da Başbakan'a hitaben 'İç siyasal sürtüşmelerle uğraşma devriniz geçti, o savaşı kazandınız. Bitti... Bu ulus, sizi artık bir dünya lideri olma yolunda görmek istiyor... Bütün ulusu kucaklayın' diye yazdı.
Evet, 'seçimler' bitti! Muhalefeti hırpalamaya devam eden AKP'liler bunu fark etmeli artık! 'Balkon dönemi' gerekli ise, bunun geçerli olduğunu da iktidarın göstermesi lazımdır.

CHP'siz olur mu?
Benim temel endişem, büyüyen, derinleşen, radikalleşen Kürt meselesidir.
Atatürk'ün 1930'ların otoriter dünyasında bile çözemediği, her türden hiçbir hükümetin çözemediği bu sorunu AKP de tek başına çözemez! İşte, Başbakan sorunu yumuşatacağı umuduyla 'açılımlar' yaptı; yapması da gerekiyordu ama sorun yumuşamadı, daha da radikalleşti!
Çünkü PKK-BDP demokratik değil, totaliter bir harekettir.
Bu hareketin sürekli radikalleşmesi, çözüm alanında hükümetin de radikal adımlar atmasını gerektirebilir ve CHP'nin desteği, en azından toleransı olmadan bu yapılamaz! İngiltere'de muhalefetteki Muhafazakârların desteği olmasaydı Tony Blair yapabilir miydi?!
Erdoğan bu kadar büyük bir meseleyi çözebilirse tarih kendisini büyük devlet adamları arasında kutlayacaktır... Böyle ağır bir sorun ortada dururken AKP'nin hâlâ CHP'nin burnunu sürtmeye çalışmasını ben anlamıyorum.
Cemil Çiçek'in tarzının yarattığı iyimserliği tümüyle iktidar da bütün ülkeye vermelidir.

Altan Tan'ın açıklaması
BDP Diyarbakır Milletvekili Altan Tan telefonla bir açıklama yaptı, özetle şöyle:
'Ben Diyanet İşleri Başkanı'nı eleştirdim çünkü Kutlu Doğum Haftası'nda sadece dualar, tekbir ve salavatlar getirilip dini konuşmalar yapmak gerekirken 'resmi' söylemle konuştu. Eleştirdim ama kesinlikle 'alçaklık etti' demedim. Bu sözler benim üslubumda yoktur... 'Lazlar fındık akıllı, Kürtlerin aklı karpuz kadar' da demedim. Benim dünya görüşüm buna izin vermez...'
Eskiden PKK'yı eleştirdiğini hatırlattığımda da şunları söyledi:
'PKK'yi eleştirdiğim sözlerimin de bütün sözlerimin de arkasındayım.'
Menderes hareketinden geldiğini bildiğim Altan Tan'a dostça tavsiyem, TV'lerde yangına benzin püskürten ateşli konuşmaları bırakması, sakin, yol açıcı ve çözüm alanında kendisini muhataplardan biri haline getirecek pozitif bir üslup geliştirmesidir.CHP'den notlar

CHP Genel Başkan Yardımcısı sosyolog Prof. Sencer Ayata telefonda, Genel Başkan  Kılıçdaroğlu'nun 'Eğitim Raporu'nu açıklayacağını belirterek beni de davet ediyor. Kılıçdaroğlu'nun ilk defa bir etkinliğine katılacağım. Pazar akşamı Swiss Hotel'deki toplantıdayım.
Dikkatimi çekti, muhafazakâr ve liberal kalemlerden kimse yok. Sordum, Ayata'nın cevabı:
- Biz yirmi kadar ismi davet ettik, galiba maçtan dolayı gelmediler.
Malum, Fenerbahçe Trabzonspor maçı... Fenerli olduğumdan benim için de keyifli bir akşam.
Biraz sonra Kılıçdaroğlu geliyor. Ayaküstü kısa bir sohbet... Kılıçdaroğlu'nu SSK Genel Müdürü olduğu dönemden tanırım. Demirel'in erken emeklilik yasası çıkararak SSK'yı zarara sokmasını beraber eleştirirdik, Turgut Özal'ın vetosunun haklı olduğu üzerine sohbetler ederdik. O günler üzerine kısa bir sohbetten sonra yemeğe geçtik.

Liyakat mi, eşitlik mi?
CHP'nin eğitim raporunu Prof. Yüksel Kaynak hazırlamış. Gazetede haberler var. CHP'nin internet sitesinde bulabilirsiniz. Kılıçdaroğlu özet bir sunuş yaptı, Prof. Kaynak ayrıntılı anlattı.
Tabii 'muhalif' bir rapor. Mesela AKP döneminde eğitim bütçesindeki büyük artıştan hiç bahsetmiyor, sadece eğitim bütçesi içinde yatırım giderlerinin yüzde 19'dan yüzde 5'e indiği anlatılıyor.
Evet ama bunun sebebi öğretmen sayı ve maaşlarının artmasıdır. Oran değil de mutlak rakam olarak bakıldığında eğitim yatırımları azalmadı, 1 milyar 282 milyondan 1 milyar 995 milyon TL'ye çıktı...
Bu tür 'fazla siyasi' yaklaşımların dışında özenle hazırlanmış bir rapor.
CHP'de 'proje dili'nin gelişiyor olmasına sevindim.
Sosyal demokrat bir anlayışla raporda 'eşitliğe' büyük önem veriliyor. İller ve okul türleri arasındaki eşitsizlik vurgulanıyor. Mesela Anadolu ve Fen liseleriyle düz liseler arasındaki kalite eşitsizliğinin giderilmesi amaçlanıyor.
Benim bu noktada bir itirazım oldu; aşağıda anlatacağım.

'Çılgın proje'
Prof. Ayata, Kılıçdaroğlu ile görüştüğü ama henüz parti kararı haline gelmemiş bir projeyi 'yüksek öğretimde benim çılgın projem' diye anlattı:
- Senede 12 bin civarında öğrenciye yurtdışında doktora yaptırılması! Ayrıca, Türkiye'de 15 kadar 'elit üniversite'nin lisansüstü öğretimi üstlenmesi... Amerika'da yılda 60 bin, Almanya'da 25 bin, Fransa'da 18 bin doktora yapılıyor. 
Yurda dönüşte sanayide çalışmaları ve öğretim üyesi açığını kapatmaları... Üniversitede kalite probleminin de çözümü burada...
Bunun maliyeti yılda 600 milyar avro... AB kaynaklarından finansman sağlanabilir.
Toplantıda Ayata'ya dedim ki:
- Sizi alkışlıyorum! Lisansüstü öğretimin lokomotif olması, Uzakdoğu mucizesinin anahtarıdır. Merhum Prof. Mümtaz Turhan da bunu savunurdu...
Evet bazı üniversitelerimiz 'elit' olmalı, dünya ile yarışmalı...
Bu noktada raporu eleştirdim: Elit üniversiteler olmalı da niye elit liseler olmamalı...
Liyakat eşitliğe feda edilmemelidir.
Prof. Kaynak'ın cevabı:
- Elbette elit liseler de olmalı. Bizim eleştirimiz, kaliteyi belli okullara tanıyıp sistemde genel kalitenin düşmesinedir. Ayrıca sınıflar zekâ ve yetenek bakımından karma olduğu zaman ortalama başarı daha yüksek oluyor...
CHP'nin proje dilini geliştirmesi gayet iyi... Eğitim raporu hazırlarken eğitimde bilgisayarlaşma çağında olduğumuz da gözden kaçmamalı...Sağcı Türkiye!

HANGİ araştırmada Prof. Yılmaz Esmer imzasını görsem güvenirim. Dünya da güvendiği için 'Dünya Değerler Araştırması'nı Türkiye'de Prof. Esmer yapıyor yıllardan beri.
Basının ve TV'lerin dikkatini çeken sonuç, Türkiye'nin sağcı, muhafazakâr, hoşgörüsüz bir toplum olduğudur.
Sağcılık ve muhafazakârlık beni rahatsız etmez... Fakat bir eğilimin aşırı güçlenip diğerlerinin mecalsiz kalması ve hoşgörüsüzlük beni çok rahatsız eder.
Çünkü otoriterliğe yol açar, yaratıcılığı, yeni fikirleri engeller.
Bizde acaba böyle mi?
Hayır, Türkiye'de o boyutlarda değil.
Medyanın dikkatini çekmeyen birkaç bulguya bakalım.

Neden Ak Parti?
Türkiye'de hükümet kurumuna güvenin yüzde 29 gibi akıl almaz derecede düştüğü yıl, 2001'dir.
Kriz ve koalisyon dönemi!
Aynı yıl umutsuzların oranını da yüzde 41'e çıkararak tavan yapmış!
2002'de kurulan AKP'nin temel şansı buydu: Kriz ve koalisyon mevcut partileri vurmuştu!
AKP'nin muhafazakâr olması, geniş kitlelerle iletişim kurmasını ve özdeşleşmesini kolaylaştırdı sadece.
2006'da hukümete güven yüzde 76'ya çıkmış: Ekonomik büyümenin en iyi dönemiydi çünkü...
Bugün hükümete güven yüzde 61... Küresel kriz yüzünden biraz azalmış ama krizin 'teğet' geçmesi, 'Bunlar ekonomiyi iyi yönetir' görüşünü yerleştirmiş.
Bugün kendini mutlu hissedenlerin oranı yüzde 77'dir.
İktidarın yüzde 50 oy almasının şifreleri buralardadır.
Demek ki Türkiye'deki sağ 'pragmatik' niteliktedir. 1950'den beri böyledir.
Ve demek ki, muhalefet partileri daha çok ideoloji yaparak değil, ekonomiyi daha iyi yönetecekleri güvenini vererek oylarını artırabilirler ancak.

Cemevlerine destek
Esmer'in araştırmasına göre, halkın yüzde 58'inin cemevlerinin de 'camiler gibi' ibadethane olarak kabul edilmesini istemesidir.
Dahası, devletin Sünni Müslümanlara yaptığı gibi, Alevi Müslümanlara da bir bütçe ayırmasından yana olanların oranı yüzde 73 gibi ezici bir çoğunluğu oluşturuyor.
Sünni ve muhafazakâr çoğunluğa sahip bir toplumda bu sonuçlar sevindiricidir. Eminim, Aleviler ve Sünniler karşılıklı önyargılarının yanlış olduğunu gördükçe bu oranlar daha da yükselecektir.

Demokrasi açığı
Yılmaz Esmer, bulguları yorumlarken, 'Toplumun rejim tercihi tartışmasız demokrasidir' diyor. Ancak ayrıntılara girince sorunlar çıkıyor:
Demokratik hükümetler yerine uzmanlar veya güçlü bir lider tarafından yönetilme özlemi gibi seçeneklere sıcak bakanların oranı yüzde 64'e kadar çıkıyor!
Fakat Prof. Esmer uyarıyor:
- Avrupa'da da benzer eğilimler var. Almanların yüzde 63'ü, Belçikalıların yüzde 61'i de 'uzmanlar hükümeti'ne demokratik hükümetlerden daha sıcak bakıyor!
Toplumsal eğilimleri dikkate almayan bir 'bilgililer yönetimi'nin sorunları çözeceğini zanneden yaygın bir yanılgının eseridir bu görüşler.

Şüpheci toplum
Basında pek yer almayan bulgulardan biri de, birbirimize güvenmeyen bir toplum olduğumuzdur.
Hatta Esmer'in çıkardığı tabloda, en güvensiz toplumlar arasında yer alıyoruz.
Yüzde 51'imiz, telefonlarımızın dinlendiği, mail mesajlarımızın okunduğu görüşünde!
Bunda son olayların etkisi var, ama o kadar şüpheci olmasak bu oranlar olmaz.
Dinle ilgili olabilir mi?
Ama Müslüman Endonezya'nın güven grafiğinde yeri iyi...
Otoriterlikle ilgili olabilir mi? Olabilir, ama bizim kadar bile demokrasi tecrübesi olmayan Çin'in yeri de bizden iyi.
Komplo teorilerinin bizde saplantı haline gelmiş olması bu kültürel hastalığımız yüzündendir ve esef vericidir.

Utanılacak bulgular
Utanmamız gereken sonuçlar, kadının 'ikinci sınıf' görülmesiyle ilgili 'erkek egemen' kültür bulgularıdır.
Prof. Esmer'in bulguları, kadına yönelik yaygın şiddeti ve vahşi cinayetleri üreten hastalıklı bünyenin röntgenidir!

Düzeltme ve özür: Sayın Nihat Ergün'ün soyadı dünkü yazımda dizgi hatasıyla 'Ergin' olarak çıkmıştır. Düzeltir özür dilerim.'Demokratik özerklik'

'BAĞIMSIZ' seçilmiş vekiller bugün Van'da 'eğitim kampı'na alınıyor. Konu 'demokratik özerklik.'
Şerafettin Elçi tabii 'eğitilme' konumundan rahatsız oldu, 'gidip neyin eğitimini göreceğim' diye tepki gösterdi.  Altan Tan, Ertuğrul Kürkçü ve Leyla Zana'nın da eleştirileri var; tek taraflı ilanı yanlış buluyorlar mesela.
Altan Tan, 'eleştirilerim olacak' diyor; söyleyeceklerini çok merak ediyorum.
Fakat Cemil Bayık'ın çizgisinin sözcülerinden Emine Ayna, 'demokratik özerliği tartışmayı kabul etmeyiz' diyor. Şu sözler de Ayna'nın:
'Artık senden talep etmiyorum; ben yapıyorum, sana düşen beni tanımaktır.'
Peki, senin projeni kabul etmeyen demokrat Kürtler... Sana karşı olan partilere senden çok oy veren Kürtler... Bölgede her kimlikten vatandaşlar... Onların sana hayır demeye hakkı yok mu?!

Sorular, sorular...
Ayna'nın lafları Cemil Bayık'ın 24 Haziran 2010 tarihli konuşmasının tekrarıdır. Bayık, 'yakında ilan edecekleri demokratik özerliği savunmak için savaşacakları'nı söylemişti. Tırmandırılan terör bunun uygulamasıdır.
Sadece devlete ve hükümete kabul ettirmek için değil... Demokrat Kürtlere da kabul ettirmek için...
Sorular ortada...
Sizin projenizi değil de mesela AB'nin 'Bölgesel Özerklik Belgesi'ni savunan Kürtler... Veya 'bu kadar iç içe geçtik, yeni on binlerin ölümüne gerek yok, biz Türkiye'nin anayasa çalışmalarına katılalım' diyen Kürtler...
Onları ne yapacaksınız? Nasıl davranacaksınız?
'Demokratik özerklik' rejiminde liberal, sosyalist, muhafazakâr partiler olacak mı? AKP, CHP, MHP ve diğer partiler serbestçe faaliyette bulunacak mı?
Sizden farklı düşünenler size karşı toplantı ve gösteri yürüyüşleri yapabilecekler mi?

Öz savunma güçleri
Demokratik özerklik denilen proje, Stalin'in 'halk demokrasileri' kadar demokrattır!
Bildiğimiz demokrasinin kurumlarına yer vermiyor. 'Mahalle komiteleri' türü yapılarla toplumun totaliter bir örgüt ağı içine alınmasını öngörüyor.
Dahası, 'öz savunma güçleri' denilen silahlı güç, bu totaliter ağın 'infaz birlikleri'ni oluşturacaktır.
Lenin döneminde Dzerjinski'nin ÇEKA'sı veya Hitler'in SA'ları gibi...
Böyle değilse, dünyanın hangi demokrasisi vardır ki özerk bölgelerin 'öz savunma güçleri' vardır?
Öcalan 'demokratik özerklik her kademede tartışılsın' demişti.
Tartışmıyorlar, dayatıyorlar.
Ben özerklik meselelerini epey araştırdım; bunlarınki totaliter bir projedir.

Vakit varken...
Türk milliyetçiliğine en sert eleştirileri yönelten siyaset bilimci Ayhan Aktar da 'Bu düpedüz Leninist bir örgütlenme modelidir' diye yazdı. (Taraf, 27 Aralık 2010)
Demokratlar eleştirmeden durabilirler mi?
Ama Emine Ayna 'tartışılmaz' buyuruyor!
Ayna, 'özerklik' tanımında 'dil ve toprak' vurgusu yapıyor... Her şey bir kenara, 'toprak' neresidir, sınırları nerelerden geçecek?! Bunun yol açacağı çatışmaları, karşılıklı kitlevi göç felaketlerini, yaşanacak faciaları düşünebiliyor musunuz?
Fanatizm böyle bir körlüktür işte.
'Bağımlı'lardan demokrat bir davranış beklemek beyhudedir. Gerçek 'bağımsız'lara düşüyor felaketi önlemek için vakit varken seslerini yükselme görevi...
Çözümü hep birlikte gerçek demokrat düşünce ve tavırlarda arayalım.'Zamanın ruhu'

DIŞİŞLERİ Bakanı Ahmet Davutoğlu'nu dinlerken daima ufkumun genişlediğini hissederim. Özal'ı dinlerken de böyle olurdu; Peter Drucker gibi çağımızın büyük bir düşünürünü ilk Özal'dan duymuştum. Piyasa ekonomisini, 'üç hürriyet'in önemini de Özal'ı dinlerken kavramış sonra okumaya koyulmuştum.
Davutoğlu bir grup gazeteciyle konuşuyor. Bizim aklımızda alevlenen Kıbrıs meselesi, AB'ye rest çekme, Suriye, Libya gibi konular var.
Prof. Davutoğlu 'zamanın ruhu'ndan bahsederek konuşmasına başlıyor. Tarihte üç defa Türkiye 'zamanın ruhu'nu yakalamıştı:
-  Tanzimat... Fransız İhtilali'nin dünyayı saran ilkeleriyle Osmanlılığı uyumlaştırma düşüncesi ve ona göre yapılan 'restorasyon' reformları, kurumların değiştirilmesi...
-  Cumhuriyet... Dünyada imparatorlukların yıkılıp ulus devletlerin kurulması dönemi, Türkiye'de  'ulus devlet'in inşası, ona göre 'restorasyon' reformları, bu defa kurumların değil, rejimin değiştirilmesi...
-  1946'dan itibaren demokrasiye geçiş... Batı yönlü dış politika ve ona göre Türkiye'nin uluslararası kurumlara üye olması...

Dördüncü dönem
Tarihin uzun akışında bugün 'dördüncü restorasyon' çağını yaşıyoruz: Çağımızda 'zamanın ruhu', açık piyasa ekonomisini ve demokratikleşmeyi gerektiriyor, tarihi ekonomik havzalar canlanıyor... Biz de Balkanlar, Ortadoğu, Karadeniz ve Kafkasya ile vizeleri kaldırarak, yatırımları teşvik ederek hem ekonomik havzalarda etkin olmaya, hem küreselleşme çağında daha güçlü bir yer almaya çalışıyoruz.
Hedef, 2023'te zamanın ruhunu gerçekleştirmiş güçlü bir ülke olmak...
Bu tablo, İslam dünyasıyla niye sıcak ilişkiler kurulduğunu, Davutoğlu'nun bir ayağının niye Balkanlar'da olduğunu, Afrika'ya niye önem verdiğimizi izah ediyor.
Davutoğlu Arap dünyasındaki demokrasi hareketlerini nasıl desteklediklerini de 'zamanın ruhu' kavramıyla anlatıyor.

Avrupa'ya muhtaç olmak?!
Davutoğlu AB'nin demokratik standartlarına ulaşmamızın 'zamanın ruhu'nun gereği olduğunu ısrarla vurguluyor, Türkiye'nin Avrupa'daki geleceğini şöyle anlatıyor:
'Avrupa'yı ve bütün çevreyi düşünün, sadece iki tane 'üreten ekonomi' var: Almanya ve Türkiye!'
AB ile ilişkilere verdiği önemi vurgulu cümlelerle ortaya koyuyor ve Alman Dışişleri Bakanı Guido Westerwelle'nin sözlerini hatırlatıyor:
'AB'nin tek ekonomik motoru var, Almanya... AB'nin ikinci, üçüncü motora ihtiyacı var o da Türkiye'dir!'
Soruyorum, ABD ile ilişkilerimiz sizin teriminizle 'altın çağını' yaşıyor mu? Evet diyor ve ayrıntılar üzerine bilgi veriyor.

Kıbrıs için rest çekmek!
Davutoğlu'nun bütün anlatımında Türkiye'nin artan özgüveni görülüyor. 2023'te 'dünyanın en büyük 10 ekonomisi'ne gireceğimizi verilerle gösteriyor.
Kıbrıs konusunda AB'nin muhtemel baskılarından hiç kaygı duymuyor:
'Biz Kıbrıs Rum yönetiminin dönem başkanı olduğu bir AB'nin toplantılarına kesinlikle katılmayız. Çünkü bunu yapmak Rum yönetimini tanımak olur. O zaman ben 'eşit toplumlar arası görüşme' tezini nasıl savunurum?'
AB ile ilişkilerimiz bozulmaz mı? Cevap, yine özgüvenli:
'Zaten donma noktasına gelir, dedim.'
Artık Rumların 'AB Dönem Başkanı' olması ve bunu Kıbrıs müzakerelerinde baskı aracı olarak kullanması ihtimalini tınmıyor bile...
'Biz zamanımızın ruhunu izledikçe zaman lehimize işler.'Selahaddin Eyyubi

BAŞBAKAN Erdoğan'ın Diyarbakır konuşmasında vurgulu bir şekilde Selahaddin Eyyubi'den bahsetmesine sevindim. Bugün ben de bu büyük kahraman üzerine yazmak istiyorum. Amacım, tarihin bugünkü tasavvurlarımızdan farklı olduğunu, Selahaddin'i bir milliyetçilik sembolü haline getirmenin yanlışlığını anlatmaktır.
1137 yılında Tikrit'te doğan Selahaddin, Kürt'tür, zira babası Necmeddin Eyyubi'nin Kürt olduğu tartışmasız bir gerçektir. Fakat hepsi bu kadar değil.
Necmeddin Eyyubi, Selçuklu emirlerinden İmadeddin Zengi'nin ordusunda görevlidir. Ordu Türkmen ağırlıklıdır fakat Kürt ve Arap da vardır. Selahaddin'in kardeşlerinden ikisinin adı Tuğtekin ve Turanşah'tır. Bu durum Selahaddin'in annesinin Türk olduğu rivayetini kuvvetlendirmekten öteye, modern 'millet' olgusunun teşekkül etmediği o çağlarda kavim ve kültürlerin ne kadar iç içe geçtiğini ve İslam potasında yoğrulduğunu gösterir.
Selahaddin'in ordusu ve devleti de böyle bir Müslüman kavimler karmasıydı. Selahaddin'in Ahlat komutanı Beğtimur'du mesela...
Eyyubi devleti kavmi nitelikli olmadığı gibi, coğrafyası da Suriye ve Mısır ağırlıklıydı ki bugün buralar ne 'Türk'tür ne de 'Kürt.'

Eyyubi devleti
Tarihçi Claude Cahen, Selahaddin zamanında Doğu Anadolu'ya göçebe Kürt nüfus göçü olduğunu anlatır. Aynı şekilde göçebe Türkmen göçü de oluyordu.
12. yüzyılda Antakya-Urfa-Mardin bölgesinde yerli Hıristiyan nüfusa dayalı Urfa Haçlı Kontluğu kurulmuştu. Mısır'a kadar sahil şeridinde Haçlı kontluk ve krallıkları da kurulmuştu. Bu durum bin yıl önceki Doğu ve Güneydoğu Anadolu'da nüfus kompozisyo-nunun bugünkü tasavvurları-mızdan çok farklı olduğunu ve önemli oranlarda otantik Ermenilerle Süryanilerin bulunduğunu gösterir.
Üç ciltlik Haçlı Seferleri'nin büyük tarihçisi Steven Runciman'ın belirttiği gibi, Eyyubi devleti, 'Selahaddin'in şahsiyetinin kudreti sayesinde' kurulmuş, onun ölümüyle yıkılışa geçmişti. Yine Runciman'ın belirttiği gibi, o çağlardaki İslam devletlerinin büyük zaafı, devamlılık sağlayacak kurumların henüz oluşmamasıydı. Sebebi Müslüman kavimlerin yerleşik medeniyete geçişi tamamlamamış olmalarıydı. Bu Osmanlı'ya nasip olacak, altı yüzyıl devam edecek ve Osmanlı kurumlarının birçoğunu Cumhuriyet devralacaktı.
İslam'ın kahraman ve adaletli serdarı Selahaddin ve Haçlı Seferleri hakkında Runciman'ın belirttiğim kitabıyla Prof. Ramazan Şeşen'in Selahattin Eyyubi ve Devlet adlı kitabını tavsiye ederim.

Rönesans'ın kaynakları
12. yüzyılda Antakya ve Urfa çevresinden başlayarak Mısır'a kadar Doğu Akdeniz'in Haçlıların eline geçmesi, akıl almaz sonuçlar doğurdu. Tarihçi Braudel'e göre, yüz elli yıl devam eden bu Haçlı hâkimiyeti yüzünden Müslümanlar karalara çekilip içe kapanmış, zihinler daralmış, İslam medeniyeti gerileme sürecine girmişti; tabii başka sebeplerin de eklenmesiyle...
Ve Haçlıların eline geçen Doğu Akdeniz ticareti sayesinde İtalyan şehir devletleri muazzam zengin olmuş, atılgan bir girişimci sınıf yetişmişti. 15. yüzyıldaki İtalyan Rönesansı'nın ve sonraki Galileo devriminin altındaki 'dip dalgası' bu kadar derindir.
Özetle, tarih okurken önce tarihçiliğin bilimsel metotları hakkında bir ön bilgimiz olmalıdır. Dostum Şerafettin Elçi ile sohbet imkânım olursa 'metot üzerine' söyleşmeyi düşünüyorum.'CHP çıkmazda'

TBMM bugün başkanını seçecek ama ana muhalefet yok! CHP bu durumu ne kadar sürdürebilir?
AKP bugün tek başına Meclis Başkanı'nı seçebileceği gibi, yarın tek başına hükümet kurup güven oyu alacak; hükümet programı görüşmelerinde kamuoyu sadece AK Parti ile MHP'yi dinleyecektir! Sonra Meclis Ekim'e kadar tatile girecek.
CHP geleneğinin tecrübeli isimlerinden Ali Topuz diyor ki:
- Çözüm parlamentoda deyip parlamento dışı kalmak nereye kadar sürdürülebilir? Bu bir marjinal parti görüntüsüdür. CHP'ye yakışmıyor...
Topuz'a göre, yemin, millet vekilliğinin bir şartıdır:
- Vekillerin üç aylık maaşı 1 Temmuz'da bankaya yattı. Yemin edip Meclis'e girmeden bunu nasıl alacaksınız? Meclis komisyonlarına üye verdiğinizde Meclis Başkanı 'siz yemin etmediniz' derse ne yapacaksınız?!..

Yemin için sebepler
Evet CHP kendisini maalesef fena bağladı... Topuz'un dediği gibi Sülehyl Batum'un çıkışları CHP'yi yanlış uygulamalara yöneltti.
Nasıl çıkabililir bu çıkmazdan? Topuz'dan dinlediklerimi üç maddede özetleyebilirim:
- Başbakan politikacı olarak, isterse 'yakaladım' diye düşünüp CHP'yi bu olumsuz durumda uzun süre bırakabilir... Ama böyle yapmamalı, CHP'nin yemin etmesini teşvik edecek hareketlerde bulunmalı. Böyle yaparsa yeni anayasa konusunda AKP ile CHP'nin işbirliği kolaylaşır.
- Sosyalist Enternasyonal CHP'nin tavrını onayladı. Elbette yargı kararları, milli iradeyi gölgelememeli. Fakat CHP bunu, çıkmazdaki durumu sürdürmek için kulanmamalı. Haklılığı kabul edilmiş bir parti olarak daha bir özgüvenle Meclis'te yemin etmelidir.
- Topuz'un belirttiği gibi Meclis Başkanlığı'na Cemil Çicek'in aday olması da CHP'nin bugün yemin edip oturuma katılması için 'iyi sebep'lerden biridir. Her halde Çiçek, sorunun çözümü için samimiyetle çalışacak bir siyasetçidir.
Ben dün bazı başka CHP'lilerle görüştüm. Bugün yemin edip oturuma katılmak gerektiğini düşünüyorlar ama tabii isim yazmamı istemediler. Kılıçdaroğlu Atina'dan dönünce bu konuyu görüşeceklerini söylediler. CHP ve AKP'den bazı isimler arasında görüşme trafiği de sürüyor.

Kemal Bey'e dostça...
Sayın Kılıçdaroğlu ile 1993 yılında tanıştım. İyi niyetli bir siyasetçi olduğunu biliyorum. Ben de iyi niyetle yazıyorum.
Sayın Kılıçdaroğu, CHP bu çıkmazda kalmaya devam ederse, partinizdeki politika kurtları bir süre sonra bütün suçu size yükleyeceklerdir.
Partiyi çıkmaza soktu, sonuç alamadı ve parti kararıyla Meclis Grubu'nu bağladı diye!
Atatürk'ten sonra İsmet Paşa'nın getirdiği iyi bir gelenek, CHP'nin parlamento faaliyetlerine Meclis Grubu'nun karar vermesiydi. Baykal zamanında rafa kaldırılmıştı bu gelenek.
Haluk Koç iyi niyetle sizi uyarmıştı:
- Yemin etmeme kararını Grup'ta tartışalım, gerekiyorsa kararı Grup versin. Genel Merkez kararı olarak siz Meclis Grubumuza  tebliğ etmeyin...
Ama maalesef öyle oldu.
Çıkmazda devam etmeniz halinde, CHP'nin hiç sonuç alamadan 'marjinalleştiği' netleştikçe partinizde siz ağır hücumlara maruz kalacaksınız...
Ama ben istiyorum ki 'yeni CHP' emeklerken sakatlanmasın; Türkiye yeni anayasayı AKP-CHP eksininde yapabilsin; başka türlüsü imkansız zaten..
Yemin edip Meclis'e katılmaktan başka salim bir yol gözükmüyor.CHP Meclis'e

ÖNCEKİ akşam bir TV kanalında 'Bahçeli'yi alkışlıyorum, olgun davrandı, yemine katıldı' demiştim. Alkışım elimde kaldı, Bahçeli de Cumhurbaşkanı'na yüklenerek çatışma tablosunda yerini aldı.
Cumhurbaşkanı devreye girmese miydi? Yoksa herkesle görüşüp de MHP'yi mi dışlasaydı? MHP bunu içine sindirebilir miydi?!
Bu meseleyi şunun için önemsiyorum: Çatışmacı kültürümüz partileri sürekli çarpıştırıyor; hiç olmazsa Cumhurbaşkanlığı her 'taraf'la görüşebilen bir üst makam olarak işlev yapabilmelidir.
Gül'ün BDP'lilerle görüşmesi de elbette isabetlidir.

CHP kendini sıkıştırıyor!
CHP zorlamayla değil, diyalogla bu sorunu çözebileceğini görmelidir.
O bakımdan Kılıçdaroğlu'nun gidip Gül'le görüşmesi iyi oldu.
'Tutuklu milletvekilleri' gibi hukuken karmaşık, siyaseten ise daha karmaşık bir sorun tek görüşmeyle, soyut çağrılarla, Meclis'i tıkama taktikleriyle çözülemez.
CHP'deki kafa karışıklığı da bu partide bile makul bir formül üretilemediğinin kanıtıdır.
Önce 'Oktay Ekşi kanun teklifi verecek' denildi; bunun hukuki formülasyonunun zorluğu ve olası siyasi komplikasyonları görülerek geri adım atıldı!
Anayasa Profesörü Süheyl Batum 'Adalet Bakanlığı'nın mahkemelere genelge yayınlayarak' AİHM içtihatlarını falan hatırlatmasını isteyiverdi!
Ne için, bilinen kişilerin tahliyesini sağlamak için!
Dehşet verici!.. Çıksın başka bir hukuk profesörü bunun yargı bağımsızlığına uygun olduğunu söylesin!

Her kafadan bir ses
CHP'nin çözümler müzesinde başka bir formül daha var: 'Adalet Bakanlığı'nın 'kanun yolu' ile konuyu Yargıtay'a götürmesi!..' Ama kesin hükümlülük olmadan bu mümkün değildir.
CHP'den Rıza Türmen ise 'Kanuna gerek yok, AİHM içtihatlarına göre yargı bu arkadaşları serbest bırakmalı' diyor...
Hele İsa Gök, 'diz çöktürmekten' bahsediyor! Başbakan da dün cevabını verdi; 'Meclis'e katılmazsanız; siz bilirsiniz!'
CHP çözüm için önü arkası düşünülmüş, iyi işlenmiş bir çözüm üretemediği gibi, 'yemin etmeme' zorlamasıyla da sonuç alamıyor!
Sayın Kılıçdaroğlu, iyi niyetle söylüyorum, çıkmaza sürükleniyorsunuz!

'Taş atan çocuklar' kaygısı
Konu hassastır. 'taş atan çocuklar' için alkışlarla çıkarılan kanun, Ogün Samast'ı Çocuk Mahkemesi'ne taşıdı! Tutuklu vekilleri tahliye ettirecek yeni bir yasa da öngörülmeyen sonuçlar doğurur mu?
AKP bundan çekindiği için mesafeli duruyor.
CHP de aynı şeyden çekindiği için 'çözümü hükümet üretsin' diyor!
Hatta Kanal D'den İbrahim Gündüz'ün haberine göre, Kılıçdaroğlu, Cumhurbaşkanı'na 'çözümü Adalet Bakanlığı bürokratları üretsin' demiştir. Ama bunun için CHP'nin Meclis'e girmesi, Adalet Bakanı'yla ve uzman bürokratlarla görüşmeler başlatması lazımdır.
CHP'nin yemin etmemesi çözüm üretebilecek partiler arasında psikolojik kilitlenme yaratıyor; kendisini de parlamento içi çalışmalardan soyutluyor üstelik!

CHP ne yapabilir?
Cumhurbaşkanı'nın devreye girmesi iyi bir vesiledir. CHP bunu hareket noktası yaparak, Meclis'e girmeye karar verdiğini, Meclis'te ve Adalet Bakanlığı nezdinde ne gibi çalışmalar yapacağını kamuoyuna açıklayabilir.
Cumartesi günü Cemil Çiçek TBMM Başkanlığı'na aday gösteriliyor; pazartesi günü seçim yapılacak ve seçilecek tabii...
İsabetli, dengeli, yapıcı bir isim.
TBMM Başkanlığı seçiminin yapılacak olması da CHP'nin yemin ederek Meclis'e katılması için iyi bir vesiledir.
O andan itibaren samimiyetle çözüm arama sorumluluğu AKP'nin üzerinde olacaktır.
Kimse unutmasın, yeni anayasa için AKP-CHP uzlaşması şarttır! Bunu çıkmaza sokmanın vebali büyüktür.Kürtler ve Partiler

CHP lideri Kılıçdaroğlu'nun Güneydoğu'da mitingler yapmasını sevinçle karşılıyorum. Dün de Diyarbakır mitingini TV'den izledim. Bu bir tür başlangıçtı, Diyarbakır'da bundan sonra yapacağı mitinglerin daha kalabalık olmasını dilerim.
Bazı meseleler vardır ki, partizanca bakmak yanlıştır. Kitlelere açılma, demokratikleşme, sivilleşme iyi ise sadece AK Parti değil, CHP yaptığında da iyidir! CHP'nin son zamanlardaki açılımlarını 'Rol yapıyorlar, bunlardan demokrat olmaz' diyerek dünkü zırva 'takiye' suçlamasını bugün CHP'ye yönelten muhafazakâr yazarların tavrını yanlış buluyorum.
Partiler üstü bakmamız gereken birinci mesele herhalde Kürt meselesidir. AK Parti'nin  düşmanları da partizanlığı bırakıp bölgede bu partinin varlığının ne kadar önemli olduğunu kavramalıdır.

AKP'nin bölgedeki sosyolojisi
'Gecikmiş milliyetçilikler'in temel özellikleri Kürt milliyetçiliğinde de görülüyor: Şiddet ve totaliterlik! İşte bu şekilde, bölgede zorla 'tek ses' olmak istiyorlar.
Siyaset bilimci Martin Lipset, Nazi hareketi karşısında liberallerle Protestanların çabuk çözüldüğünü, Katoliklerin ise daha dirençli olduklarını yazar.
Gerçekten etnik milliyetçilikler, bölgelerinde köklü dokulara dayanmayan liberal ve sosyal demokrat partileri kolayca tasfiye edebiliyor. Güneydoğu'da da böyle oldu.
Direnç göstererek bölgede demokratik çoğulculuğu sürdüren tek sosyal ve politik olgu muhafazakâr Kürtlerdir: Çünkü bu olgunun dayanakları İslami duyarlık, cemaat dayanışması, din büyüklerine sadakat ve gelenekler gibi köklü sosyal dokulardır. AKP bu sosyolojik gerçeği temsil etmektedir.
PKK ve BDP bu sosyolojik ve siyasi olguyu sökmek için AK Parti'yi baş düşman seçti. Şiddet saldırılarının hedefi bu partidir. Yayın organlarında, esnafa dağıttıkları illegal bildirilerde tehdit ifadelerinden sonra 'Amed'de miting gerçekleştirmesine izin vermeyeceğiz' deniliyor!
Ben elbette Başbakan Erdoğan'ın bugünkü Diyarbakır mitinginin olaysız, kapsayıcı ve başarılı geçmesi için dua ediyorum.

AKP'yi bölgeden çıkarmak!
Dün AK Parti Diyarbakır liste başı adayı Tarım Bakanı Mehdi Eker'le konuştum. Eker Diyarbakır'a büyük çapta hizmet akıtmış bir siyaset adamıdır. AKP'nin seçim bürolarına ve elemanlarına yapılan saldırı ve baskıları anlattı. 'Ama, sürekli halkla temas halindeyiz, baskılara halkın itibar etmeyeceğine inanıyorum' diye cevap verdi. Ben de inşallah dedim.
'Kürt açılımı' yapan partiye bu düşmanlığın bir tek manası olabilir; bölgede 'parti' bırakmamak, totaliter bir tahakküm kurmak!
CHP'ye ses çıkarmayışlarının ve hatta bazı mitinglerine katılmalarının sebebi bu partiyi sevmeleri değil, bölgede en yaygın tabana sahip AKP'yi baş hedef seçmeleridir. AKP'yi bölgeden sökerlerse bölgenin totaliter egemeni BDP olacaktır!
Halbuki barış içinde yaşamak ve demokrasiyi güçlendirmek ancak siyasi çoğulculukla mümkündür.
Bunda mutabık mıyız?
Öyleyse bölgede neden 'totaliter tek parti' hâkimiyeti olsun?!
Kürtlerin farklı partilere oy verme hakkı yok mu?
Muhafazakâr Kürtleri, size oy vermeyen milyonları, ekonomi öncelikli düşünen Kürt esnaf ve işadamlarını nereye koyacaksınız?
Nasıl bir felaketi tetikleyebileceğinizin farkında mısınız?Lider ve hayranları

BURSA Ak Parti milletvekili Hüseyin Şahin, Başbakan'ı kastederek 'ona dokunmak ibadettir'  dedi. Gerçi sonra 'mümimin mümini sevmesi ibadettir' şeklindeki hadis-i şerifle tevil etmeye çalıştıysa da yakışıksız bir sözdü.
Genel bir sevgi kuralı başka, belli bir kişiye 'dokunma' yı kutsamak başka...
Dünkü Milliyet'te arkadaşımız Melih Aşık, 'öyle lider olunmaz böyle lider olur' der gibi Atatürk'ün ne kadar mütevazi olduğunu yazdı.
Kendisine 'Büyük Atatürk'  diye hitap edenleri şu sözlerle uyarmıştı:
'İsmime böyle riyakâr kelimeleri karıştırmayınız!'

 Tevazu ve büyüklük
Atatürk'ü yoksul bir köylüyle arkadaş gibi sohbet ederken de, 'Ulu Önder'  tavrıyla da  görebiliriz...
Tarih ve Dil Kurumu kurultaylarında Atatürk'ün huzurunda konuşmacıların Atatürk'e nasıl hitap ettiğine bakınız.  'Ulu Gazi,  Büyük Dahi,  Büyük Rehber, Türk'ün Güneşi..'  gibi hitaplardır.
Atatürk memnuniyetle dinlemiştir...
Ama bu sözleri her hangi bir kimse sofrada söyleseydi, evet, Atatürk sinirlenir, onu kovardı.
Bütün kudretli liderlerde tevazu ve tekebbür (büyüklenme) zamana, zemine, ortama, hatta protokole göre yer değiştirir.
Bunun istisnası yoktur.

Liderin sevdiği kitleler
 Erich From, bütün liderlerin kendilerini destekleyen kitleleri ve sadıkane çalışan iş arkadaşlarını samiyetle  sevdiklerini anlatır.
Kitlelerin sevgisini görmek, kendisinin takdir edildiğini görmesi demektir.
Bunu artırmak için kitlelere iltifat ederler,  insanlara ilgi gösterirler, tokalaşırlar, çiçek atarlar...
Ama demokrat veya otoriter, hiç bir lider yoktur ki protestocu kitlelerden hoşlansın...

Lider ve çevresi
 Liderlerin kendisini takdir eden, itaat ve sadakat gösteren kimselerle çalışmak istemesi doğaldır.
Onun için her liderin 'çevre' si vardır.
Liderin çevresi iyi ise de, kötü ise de kendi tercihidir.
'Çevre' deki insanların bir kısmı 'yağcı' olabilir. Ama çoğu lidere inanmıştır. Bir kısmı da liderin bazı kusurlarını görecek kadar bağımsız kişiliğe sahiptir ama bazan mevki makam duygusuyla, bazan idealistçe hizmet duygusuyla lidere bağlılığını devam ettririr.
Yine iki tanınmış örnek: İnönü'nün Atatürk'e eleştirilerini biliyoruz. Bazan günlüklerine, bazan Faik Ahmet Baruçtu gibi sırdaşlarına içini dökmüştür.
Ama kamuya her seslenişinde Atatürk'ten övgüyle bahsetmiştir; tutulan yola inandığı için.

Lider kültü
 Lider kültü, kitlelerdeki yaygın hayranlık duygusuyla oluşur; kişisel çıkarlar dağıtarak değil... Aksine böyle davranışların yaygınlaşması liderin 'yüceliğini' zamanla yok eder.
Bizim toplumumuz 'lider kültü'ne yatkındır.
Bunun yanında toplumumuz belli bir 'çeşitlenme' düzeyine gelmiştir. Artık liderlerin inanmış hayranları da aktif muhalifleri de vardır..
Bilhassa Başbakan açısından yazıyorum; demokrasilerde de liderlerin karizması ve lider kültü önemli olmakla birlikte, liderlerin çevre ve kitle olarak 'hayranlar' ını aşarak 'öbür yüzde 50'  ile şahsen daha çok temas kurması gerekir; toplumu sakinleştirmek ve yönetebilmek için...Yemin krizi çözülürken Öcalan faktörü

CUMA günkü yazımın başlığı 'Kriz çözülüyor' idi. Evet çözülüyor. Bugün saat 10.00'da AKP ve CHP Grup Başkanvekilleri bir araya geliyor. 'Çözeceğiz' diye bir açıklama yapacaklar. İçinde hukuki formül bulunmayacak. Formül, zaman içinde belirlenecek.
Dün Cemil Çicek'le konuştum 'iyimserim' diyor.
CHP'li Akif Hamzaçebi ile konuştum o da 'iyimserim' diyor.
Bugün CHP'liler yemin edip Meclis görüşmelerine katılarak hükümet programını eleştirmek için söz alırsa bu hiç sürpriz olmaz.
Bu kriz bize 'üslub'un önemini öğretmiş olmalı. Sert laflarla, restleşmelerle krize dönüşmüş olan sorun, yumuşak sözlerle çözüm yoluna girdi, çözülüyor işte.
Medya ve STK'lar  politikacılar üzerinde 'medeni üslup' baskısı kurmalıyız; kaşıyan, tırmandıran, çatıştıran sözler kimden gelirse gelsin eleştirmeli, yumuşama ve diyaloga kim katkıda bulunursa takdirle karşılamalıyız.

BDP dışında mı?
Cemil Çiçek'le konuşurken, Milliyet'in dünkü manşetini sordum. BDP 'Eşbaşkan'ı Selahattin Demirtaş, Fikret Bila'ya  'dışlandık' diyordu;  CHP gibi onlar da görüşmeye çağrılsaydı, katılıp yemin edeceklerdi...
Cemil Çiçek'in cevabı:
'Çağrılarım ortada, kimseyi dışlamadım. Herkesle görüştüm. Bu arkadaşlarla da görüştüm. CHP'li arkadaşlar çağrıma karşılık verdiler, geldiler yapıcı yaklaşımlar ortaya koydular. Önerdikleri adımı Ak Partili arkadaşlar kabul etti... Onun için Pazartesi günü ikisi görüşüyor...'
Yemin krizinin çözülmesinde CHP'den Akif Hamzaçebi gibi yapıcı ve olgun bir siyasetçinin devreye girmesi ve makul bir yol önermesi kapıyı açan faktör oldu; Cemil Çiçek'in aradığı da buydu...
BDP'liler ise Çiçek'le görüştükten sonra 'tatmin olmadık' diye açıklama yaptılar. Diğer sert, hatta tehditkar açıklamalarını burada tekrarlamıyorum.
Bu süreçten, BDP'den anlamalıdır ki, keskin tavırlar yerine yapıcı dil, dayatma yerine müzakere siyasette daha iyi bir yoldur.

Öcalan konuşunca
Demirtaş'ın Fikret Bila'ya söylediği yumuşak sözler, BDP'lilerin ilk üslubu olsaydı, bugün üç parti toplanıyor olurdu.
Abdullah Öcalan Cuma günü ortamı yumuşatan bir açıklama yaptı. Hatta devletle 'Barış Konseyi' kurma konusunda mutabakata vardığını söyledi. Bu ne olduğunu bilmiyoruz ama Öcalan'ın bir ölçüde tansiyonu düşürdüğü bir gerçek.
Demirtaş'ın Bila'ya söylediklerinde bunun etkisi açık...

Öcalan'ın geleceği neye bağlı?
Öcalan elbette terör örgütünün ve hareketin lideri ve hukuken müebbed hükümlüsü... Kürt meselesinde çatışmalar yayılıp ülkede öfkeler kabardıkça Öcalan'ın kendi insani geleceğine dair hiç bir beklentisi olamaz, çünkü hiç bir demokratik hükümet öyle bir ortamda bunu halka kabul ettiremez.
Peki Öcalan insani olarak geleceğini neye bağlı görebilir? Uzlaşmacı bir tavırlarla, kamuoyunda bu yönde bir imaj oluşturarak, kendi konumunun maddeten ve siyaset şöyle veya böyle iyileştirilmesine...
Öcalan ütopyasıyla reel siyasi olgular arasında çelişkiler yaşıyor olmalı...
Bu bir gerçektir ve hem Öcalan'ın örgüt ve hareket üzerendeki güçlü etkisi, hem kendi konumuyla ilgili psikolojik motivasyonu gözden uzak tutulamaz.

Öcalan makul olursa...
Dağdaki silahlı militanın da ovada siyaset yapan radikal politikacının da psikolojik motivasyonu kitleleri kışkırtmaktır... Harekete sonradan girenlerin bile  'göze girmek' amacıyla ne tahrikçi konuşmalar yaptığını görüyoruz.
Onlarla Öcalan arasındaki bu psikoloji ve konum farkını iyi görmeliyiz...
Diğer Kürt radikallerinin, mesela Kemal Burkay'ın yıllardan beri Öcalan'a derin devletin ajanı, devlete satışmış falan diye saçma suçlamalar yönelttiğini biliyoruz.
Öcalan, 'müzakere' döneminde maksimalist sözler etse de , sonunda halkın çoğunluğunun kabul edebileceği makul önerilerle ortaya çıkarsa gerçekten barışa katkıda bulunur ve konumunun değişmesini o zaman ben de savunurum.Afrika kampanyası



DEĞERLİ okurlarım, sizden tatil izni isteyeceğim. Fakat önce Diyanet İşleri Başkanı Muhterem Mehmet Görmez hocamızın Afrika'ya yardım kampanyasından bahsetmek istiyorum. Bu kampanyanın din kültürümüzdeki büyük değişimin bir simgesi olduğunu belirtmeliyim.
Buna dikkat çekmeden izne çıkmak istemedim.
Türkiye'deki büyük değişimden din kültürünün etkilenmemesi mümkün müydü?
Eğitimin gelişmesi, şehirleşme, piyasa ekonomisi, demokratikleşme, dünyaya açılma gibi dinamikler siyasi kültürümüz gibi dini kültürümüzü de değiştiriyor:
Devlet odaklı bir kültürden birey ve toplum odaklı yeni bir kültüre doğru değişiyoruz.

Devleti ele geçirmek
 1980'lere kadar siyasi kültürümüzün odağında devlet vardır:
-  'Devrim' kavramını yücelterek 'devleti ele geçirmeye' odaklanmış siyasi akımlar ve güçler...
-  'Devleti koruma' kavramını yücelterek 'devletin ele geçirilmesini önleme'ye odaklanmış siyasi akımlar ve güçler...
Reklamlar bile 'sanayide devlet' diye yapılırdı. 
O dönemde İslami akımlar da diğer radikaller gibi 'devlet' odaklıydı: İslam devleti, İslam'da Devlet İdaresi, İslam Devrimi konulu kitaplar, konuşmalar veya 'Adil Düzen' gibi devlet tanımları gırla giderdi...
Turgut Özal'la birlikte 'devlet karışmasın, devlet o alandan çekilsin' gibi sözlerle ifade edilen bir siyasi kültür gelişmeye başladı.

'Zorlaştırmayın, kolaylaştırın'
Eğitim, piyasa, dışa açılma, kentleşme, girişimci orta sınıf gibi dinamikler geliştikçe bu kültür daha hızlı gelişti. Siyasi fikirler 'devrim'i bırakırken, din kültürümüz de bireysel iman, sosyal yardımlaşma, sosyal dayanışma odaklı hale geliyor.
Diyanet İşleri Başkanı Mehmet Görmez'in 'Her Evden Bir Fitre ve Bir İftar Afrika'ya' kampanyası dünyaya açık ve sosyal yardım odaklı din kültürümüzün alkışlanacak bir örneğidir:
'Bütün operatörlerden 'AFRIKA' yazıp 5601'e gönderilecek. SMS'ler 5 TL karşılığında olacak. Üç mesaj gönderildiğinde bir fitre ve bir iftar parası Afrikalı aç çocuklara verilmiş olacak...'
Devlet kavgasından uzak, sevgiyle, güler yüzle, sosyal yardım ve dayanışmayla, farklı inançlara hoşgörüyle ifade edilen İslam, şüphesiz Peygamberimizin 'korkutmayın müjdeleyin, zorlaştırmayın kolaylaştırın' çağrısına daha uygundur.

Sizden izin istiyorum
Evet, sizden izin istiyorum, tatile çıkacağım... Tatil dediysem kütüphane ve arşive kapanıp elimdeki 'Atatürk ve Hukuk' kitabını tamamlamaya çalışacağım.
Üç bölümden oluşuyor, ilk iki bölümü yazdım: 'Milli Mücadele'nin Hukuku' ve 'İnkılabın Kanunu' bölümleri tamam, son rötuşlarını yapacağım...
Üçüncü bölüm 'Cumhuriyet'in hukuku' başlığını taşıyor; önümüzdeki dönemde sıkça konuşacağımızı düşündüğüm 1924 Anayasası bu bölümdeÖ Malzemesi hazır, yazımına başlayıp tamamlamak istiyorum... Dinlenme faslı ondan sonra. Yani biraz zaman alacak.
Siz değerli okurlarıma hayırlı Ramazanlar ve mutlu tatiller diliyorum.Osmanlı'da bilim niye gelişmedi?

YEMİN krizinin çözülmesi hiç olmazsa AKP ile CHP arasında anayasa yapımını kolaylaştıracak bir yumuşama sağlamalıydı değil mi? Ama öyle gözükmüyor maalesef.
On yıl süren Menderes-İnönü kavgasında bile 'siyasette bahar havası' denilen dönemler az değildi; karşılıklı iltifatlar, nezaket ziyaretleri falan...
Bakalım bugün BDP ile görüşme nasıl olacak?
Geçen elli yılda siyasi olgunluğumuz ne kadar gelişmiş; ayrı bir yazı konusu.
Bugün okuyucum Ali Kılınç'ın bana yönelttiği bir soruyu ben de size yöneltiyorum:
'450 yıllık 'Osmanlı Medrese Sistemi'nden bir tek bilim adamı çıkmamıştır, bir tek bilimsel buluş yapılmamıştır. Bunun sebepleri nelerdir?'
Evet, size göre nedir?
Tabii önce şunu belirteyim, burada kastedilen 'modern bilimler'dir.
Nitekim Osmanlı'da matematik, mimarlık, tıp ve denizcilik alanlarında büyük bilginler yetişmiştir ama bunlar 'doğu bilimi'nin büyük bilginleriydiler.
İtalya'da 16. yüzyılda Galileo ile simgeleşen 'modern bilim' alanında Osmanlı'nın bütün doğu toplumları gibi başarısız kaldığı bir gerçektir.

Bizde niye Galileo çıkmadı?
Evet, Osmanlı'da niçin bir Kopernik, bir Galileo, Kepler ya da bir Francis Bacon çıkmadı?
Bunlar 16. yüzyılda Avrupa'da yeni bir bilim anlayışının, gözlem, deney ve matematiğe dayalı modern bilimin öncüleridir. Sonradan tarihçiler 'bilim devrimi' dediler, 16. yüzyıla 'Büyük Yüzyıl' unvanını verdiler haklı olarak.
Bizde Kanuni Süleyman zamanı, zirvede olduğumuz dönem... Süleymaniye Camii'nin mimari projesini ve statik hesaplarını yapıyoruz, Piri Reis haritasını çiziyoruz, Mirim Çelebi gibi büyük matematikçi ve gökbilimcilerimiz var.
Ama bir Bacon, bir Galileo yok!
Neden acaba? Mesela zevk düşkünü cahil padişahlar yüzünden mi? Kanı bozuk devşirmeler yüzünden mi? Şeriat yüzünden mi? İslam 'Reform' geçirmediği için mi?..
Fakat böylesine karmaşık bir mesele hakkında 'şu sebepten' diyebilmek için, evvela 'ne biliyorum ki böyle diyorum' diye kendimize sormamız gerekmez mi?!
Bunu sormadan 'şu yüzden' diye kestirip atıyorsak, bilim anlayışında Galileo'nun gerisindeyiz demektir!

Peki, ne biliyoruz?
'Bilim'in ne olduğu konusunda ve mukayeseli bilim tarihi hakkında bir şey okumadıysak, bu konuda fikir yürütebilir miyiz?
Daha önemlisi: Bilim devrimi Avrupa'da niye daha önce değil de 16. yüzyılın sonlarında ortaya çıktı?
Hıristiyanlık'taki 'Reform' sayesinde mi diyeceksiniz? Fakat Rönesans hareketi ve Galileo, Reform'u reddeden Katolik İtalya'nın çocuklarıydı!
Padişahlar yüzünden mi? Fakat ellerindeki 'klasik' bilimi bütün güçleriyle desteklemişlerdi!
İslam yüzünden mi? Fakat 12. yüzyıla kadar bilim devriminin öncüleri Müslümanlardı, Bacon gözlem metodunu İbn Heysem'den öğrenmişti mesela!
Peki nedendi? Bu konudaki görüşümü yazmayacağım. 'Bilim ve Yanılgı' adlı kitabımın konusu bu meseledir. Pazar akşamı CNN Türk'teki 'Eğrisi Doğrusu' programında tarihçi Cemal Kafadar'a soracağım sorulardan biri de bu olacak.
Bugünkü yazımın amacı, 'görüş' sahibi olmak için önceden araştırmalara dayalı 'bilgi' sahibi olmak gerektiğini belirtmekten ibarettir. Konuya merak uyandırarak bilim tarihi üzerine okumayı teşvik etmek istedim sadece. Vesile olduğu için Ali Kılınç'a teşekkürler.Çatışmacı kültür

LİBERAL Düşünce'nin Türkiye'deki öncü isimlerinden Prof. Atilla Yayla'yı telefon açarak kutladım. Balçiçek İlter'in Haber Türk'teki 'Söz Sende' programında, CHP'nin 1946-50 arasında demokrasiye geçiş politikasından takdirle bahsetmişti çünkü.
Yayla da ben de seksen yıllık CHP çizgisine eleştirel bakarız.
Ama Milli Şef İsmet Paşa'nın dünyadaki değişimi görerek 1946'da demokrasiye geçiş kararı aldığını, parti içindeki radikalleri etkisizleştirdiğini, valiler ve polis DP'ye baskı yaptığında Celal Bayar'la görüşerek bu baskıları kaldırdığını görmemek mümkün mü?
Benim gibi CHP tarihine eleştirel bakanların böyle olumlu noktaların bulunduğunu da görmesi...
Buna karşılık CHP'lilerin de Demokrat Parti'yi, AP'yi ve ANAP'tan AKP'ye uzanan çizgideki olumlu noktaları görmeleri gerekir.
Böyle bakabilirsek, üslubumuz yumuşar, bugünkü sorunlara da çatışma yerine çözüm mantığıyla bakmaya başlarız.

'Öteki'ne bakmak
Ama böyle yapmayıp da iliklerimize işlemiş 'çatışmacı kültür'ün etkisiyle hareket ettiğimizde ufak sorunlardan bile ne büyük kavgalar çıkardığımızı sayıp dökmeye gerek var mı?
İki açıdan düşünelim:
-  Muhafazakâr, liberal ve sol-liberal gözlükle bakanların CHP tarihini genelde eleştirmeleri tabiidir. Ama CHP tarihinde demokrasinin gelişmesi açısından olumlu yönlerin de bulunduğunu inkâr ederlerse, 'felsefe' açısından bakmış olmazlar, siyasi taassupla bakmış olurlar.
Bugünkü CHP'de Kılıçdaroğlu'nun yapmaya çalıştığı açılımları görmemek, hele de 'bunlar değişmez, bunlar da Ergenekoncu' diyerek bakmak da bir siyasi taassuptur.
-  Öbür yanda CHP çizgisini savunanların, bugünkü derin sorunlarımızda 'Tek Parti'nin payını, halkın neden hep 'karşı' partileri desteklediğini, bunun ekonomik ve sosyal sebeplerinin ne olduğunu araştırmaları, düşünmeleri gerekir.
Bakış açısı partizanlık değil de 'muasır medeniyet' ise, bugün AKP'nin en azından ekonomik ve sosyal alanda ülkeyi nasıl modernleştirdiğini görmemek de tipik bir siyasi taassup örneğidir. Dahası, kendi ufuklarını daraltmış, toplumsal dinamikleri anlayamamış olurlar... Ki, öyle gözüküyor. Bu dar çemberi bir tek Ecevit kırabilmişti.

Yemin krizi çözülüyor
Bizim siyasi kültürümüz maalesef 'çatışmacı'dır. Mete Tunçay'ın deyişiyle, 'bizdeki bütün akımlar dogmatiktir!'
Eğer 'biz' daima doğru, 'onlar' daima yanlış ise çatışmadan başka yol kalmaz!
Raymond Aron'un belirttiği gibi Jakoben fanatizminin bir mirası olarak yakın zamana kadar Fransız kültürü böylesine çatışmacı idi.
Halbuki Türkiye'nin geldiği ekonomik ve sosyal seviyede sorunlarımız 'bir bıçak darbesiyle' çözülemeyecek kadar karmaşıklaşmıştır. Artık gazetecilerin de çatışmayı değil, 'sorun çözücü' davranışları desteklemesi gerekiyor.
Bir gazeteci, bir aydın, bir partiyi tutabilir, dünya görüşü uyuşuyordur, öbür partileri beğenmiyordur...
Fakat bir partinin günlük taktik kavgalarının kalemşoru olmayı 'yazar' kavramına yakıştıramam.
Son 'yemin krizi'nde tarafları yumuşamaya ve çözüme teşvik etmek yerine, çatışmayı körükleyen yazıları, manşetleri yanlış buluyorum.
Bakın kriz çözülüyor; ateşli çatışmacı yazılar arşivlerde tarihin kaydına geçti!
Kendimize soralım: Bu çatışmacılıkla nasıl anayasa yapacağız!Başkanlık sistemi?

İSTANBUL Bilgi Üniversitesi'ndeki anayasa sempozyumuna gidiyorum. Oturumlardan birini yöneteceğim. Yolda AK Parti'nin afişlerinden biri dikkatimi çekiyor: 
'İstikrar sürsün... Türkiye büyüsün.'
Evet, gerçekten 'yöneten demokrasi' ve 'istikrar' kavramları tavukla yumurta gibidir. Ekonomik kalkınmanın da ön şartı siyasi istikrardır.
Onun için, yeni anayasayı yaparken istikrar kavramına çok dikkat etmek gerekecek. Cumhurbaşkanı'nın yetkileri, erkler arası ilişkilerin niteliği gibi fevkalade önemli konular sistemde 'istikrar' yaratacak şekilde de 'çatışma' yaratacak şekilde de düzenlenebilir.
Demek ki 'istikrar' bir partinin üst üste iktidara gelmesini aşan, daha geniş, daha önemli bir kavramdır.

Ağır ameliyat
Bilgi Üniversitesi'ndeki sempozyumun konusuna dikkatinizi çekerim: 'Çatışmacı toplumdan uzlaşmaya: Özgürlükçü ve eşitlikçi anayasa!'
Evet 'çatışmacı bir toplum!'
Biz öyleyizdir maalesef! Şu kabaran seçim meydanlarına, ateş püsküren liderlere bakın...
Böyle bir toplumda 'sistem değiştirmek', başkanlık sistemine geçmek kolay mıdır?!
Sempozyumda Anayasa Hukukçusu Levent Gönenç 'sistem değiştirmenin maliyeti' diyebileceğimiz konunun hayati derecede önemli olduğunu anlattı.
1950-90 arasındaki kırk yıl içinde sadece üç ülke sistem değiştirmiş: Fransa dağınık parlamenter sistemden yarı başkanlık sistemine geçmiş, Brezilya başkanlık ile yarı başkanlık arasında git-geller yapmış, İsrail ise başbakanı iki turlu seçimle doğrudan halkın seçmesini kabul etmiş...
Demek ki öyle elbise değiştirir gibi sistem değiştirilmiyor. Sistemin 'istikrar' sağlaması için zaman içinde oturması, kültürünün, geleneklerinin oluşması gerekiyor.
Bizde parlamenter sistem oturmuştur, gelenekleri, kültürü yerleşmiştir. Evet işleyişinde sorunlar vardır. Koalisyon ihtimali istikrar için önemli bir risktir bizde... Ama başkanlık sistemine geçmek 'tüm anayasal sistemin değişmesi' demek olur; yürütme, yasama, yargı ilişkilerinden tutun da il idaresi kanununa kadar her şeyin değişmesi gerekir!
Bu kadar ağır ve sonucu belirsiz bir ameliyata ne gerek var?!

Demokratik ve yönetebilir
Sempozyumda diğer konuşmacılar, Prof. Ersin Kalaycıoğlu, Prof. Serap Yazıcı, katılımcı olarak söz alan Prof. Ergun Özbudun ve Prof. Levent Köker de başkanlık sistemine geçişin 'maliyetinin' çok ağır olacağını belirttiler.
Hatta Türkiye'de cumhurbaşkanının bugünkü yetkilerini bile azaltmak gerekmektedir. Evet, Abdullah Gül ve Tayyip Erdoğan arasında bir 'çatışma' çıkmıyor ama bu, aralarındaki  ilişkilerin özelliği sayesindedir.
Yarınki Türkiye'de 'istikrarsızlık' istemiyorsak, yeni anayasada cumhurbaşkanının yetkileri azaltılmalıdır.
Yapısal istikrarı, sistemin böyle kritik dengelerinde aramalıyız.
Zaten AKP'nin programında ve seçim bildirisinde 'Cumhurbaşkanını halkın seçmesi' yoktu. Anayasa Mahkemesi'nin talihsiz '367 kararı' sistemi tıkayınca konjonktürel çözüm olarak halkın seçmesi düşünülmüştü.
Bu güzel bir örnektir: Yeni anayasa 'konjonktürel' ihtiyaçlara, günün rüzgârlarına göre değil, demokrasinin denenmiş ilkelerine göre yapılmalıdır.
Anayasal sistemin 'demokratik' olması ve aynı zamanda 'yönetebilir' olması şarttır.
Aksi halde 'çatışmacı toplum' ikide bir krize sürüklenebilir.Anayasa da böyle yapılır

MECLİS Başkanı Cemil Çiçek, CHP ile olan yemin krizi çözüldükten sonra Cumhurbaşkanı'na, Başbakan'a ve CHP liderine teşekkür etti, çözümdeki katkıları için...
Gerçekten bu süreç Cemil Çiçek'in inisiyatifiyle geliştiyse de bu katkılar olmasaydı kriz çözülemezdi.
Yemin krizinin böyle medeni ilişkiler ve müzakereler yoluyla çözülmüş olması, dilerim ki BDP'nin yemin krizinin çözülmesine ve hep birlikte anayasa yapımına da örnek oluşturur.
Başbakan'la görüştükten sonra Çiçek, BDP'lilere 'görüşelim' diye tekrar çağrı yaptığı gibi, bizzat arayarak da görüşmeye davet etti. Görüşecekler...

BDP 'dışlandı' mı?
BDP'liler 'niye CHP ile görüşme sürecine bizi de katmadınız' diye alınganlık gösteriyor ya da uzlaşmazlık tavrında bunu bir gerekçe olarak kullanıyorlar.
Halbuki 'dışlandık' diye değil de 'neden ürkütüyoruz' diye düşünseler daha rasyonel bir analiz yaparlar.
CHP gibi bir kitle partisinin, gittikçe radikalleşen, tehditler savuran, 'Diyarbakır'da alternatif grup toplantısı' yapan ve kamuoyundaki imajı belli olan BDP ile 'aynı safta' gözükmekten sakınması, demokraside anlaşılır bir olaydır.
BDP demokratik parlamenter süreçlere 'katılabilir' olmaya özen göstermelidir, tehdit ve dayatma yerine...
BDP anayasa yapımında da etkili olmak istiyorsa, demokratik parlamenter geleneklere, üsluba, tarza uygun davranacağı konusunda güven vermelidir; yemin konusunda CHP gibi yapıcı davranması bu yönde bir adım olur.

CHP ile mutabakat
Evvela şunu belirteyim: Hem tutuklu vekiller hem genel tutukluluk sürelerinin uzunluğu konusunda Adalet Bakanlığı bürokratları çalışmalar yapıyor. Sapanca Toplantısı bu çalışmaların temel dokümanlarını oluşturuyor.
Zaten Kılıçdaroğlu da Sapanca Toplantısı'na atıfta bulunmamış mıydı?
Dün imzalanan 'mutabakat' bu açıdan da önemlidir. Mutabakat metninde adı verilmeden yargıya 'özgürlükleri genişletici yorum' çağrısı yapılması da gözden kaçmamalıdır.
AK Parti ile CHP'nin bu şekilde 'mutabakat' sağlayarak yemin krizini çözmelerini anayasa yapımında iki partiyi yaklaştıracağı için de sevinçle karşılıyorum.

AKP-CHP ekseni
Anayasa yapımı bakımından 'mutabakat metni'ndeki şu satırları son derece önemli ve ümit verici buluyorum:
'Son seçimlerle birlikte yüzde 95 seviyelerinde yüksek bir temsil oranını yansıtan TBMM, milletimizin yeni bir anayasa yapılması talebiyle birlikte değerlendirildiğinde, tüm siyasi partiler için uygun bir uzlaşma zemini oluşturmaktadır. Ortaya çıkan bu tarihi fırsat, toplumsal sözleşme tanımına uygun bir anayasa yapılması hedefi için kullanılmalıdır.'
Benim baştan beri savunduğum tez, yeni anayasa için AKP-CHP ana ekseninin oluşturulması ve MHP ile BDP'nin katılımının sağlanmasıdır.
Neden? Evvela iki büyük parti Türkiye'nin yüzde 76'sıdır... İkincisi, anayasa hakkında daha kolay uzlaşabilecek partiler AKP ile CHP'dir... Üçüncüsü, bu eksenin oluşturacağı 'çekim gücü'nün Kürt meselesinin çözümü için makul adımlar atılmasını sağlayabilecek olmasıdır.
AK Parti ve CHP birbirlerine karşı tavırlarında artık daha özenli olmalıdır.Totalitarizmi eleştirmek

ŞEHİT cenazeleri elbette layık oldukları büyük kalabalıkların dualarıyla ve terörü lanetleyen haykırışlarıyla kaldırılıyor. Elbette öyle olacak, bunlar bir toplumun hayatiyet tablolarıdır.
Terör yaparsanız kitlelerin tepkisi kaçınılmazdır.
Legal parti kimliğiyle politika yapanların ağzından bir tek kınama cümlesi çıkmıyor!
Seçimler sırasında Silvan Belediye Başkanı'nın oğlu kaçırıldı, sustular... Seçimlerde AKP'nin 150 kadar seçim bürosu saldırıya uğradı, sustular...  Tunceli'de seçimleri kazanan CHP'nin il binası saldırıya uğradı, sustular... 
Kürt aydınları tehdit edildi, sustular...
Son olarak 13 asker şehit edildi, susuyorlar...
Çıkan tek ses, Aysel Tuğluk'un 'demokratik özerklik ilanı' ve Bengi Yıldız'ın bunu 'cumhuriyet ilanına' benzetmesi...
Hangi parti sizinle sağlıklı diyalog kurabilir; siz kendinizi dışlıyorsunuz!

Gövdenin yarılması!
Şunu hemen belirteyim; kansız bir formülü bulunsa ben ayrılma amacı güdenlerin ayrılmalarına karşı değilim! Bir Pol Pot rejimi kurarlar, kendi bilecekler iş.
Ama ayrılmanın kansız yolu yok... Bu kadar iç içe geçmiş iki toplumun ayrılması, Çeklerle Slovakların yaptığı gibi tokalaşarak olamaz, kolun, bacağın kopması gibi de olmaz! 
Gövdenin yarılması gibi olur!
Belki bunun için tehdit ediyorlar: 'Kötü şeyler olacak, devrimci halk savaşı çıkacak!'
Sanki bir felaket tek taraflı olur...
Tarih hiç bir iç savaş kaydetmemiştir ki, bir taraf korkup boyun eğsin!
Onun için insanlığın geldiği tecrübe, demokrasinin hem siyasi felsefe hem siyasi metot olarak benimsenmesidir.
Fakat karşımızda demokrasiyi felsefe olarak da, metod olarak da hazmedememiş totaliter bir etnik milliyetçilik var; çözümü tıkanayan da onun bu totaliter niteliğidir: Demokratik metotlarla çözüm ihtimali belirince ölüm saçıyor her defasında...

Liberaller, solcular
Asla inkar edilemez, Türkiye demokratikleşiyor. İfade özgürlüğü genişliyor. Ordu, yirmi yıl evvel hayal edilemeyecek kadar eleştiriliyor...
Peki Kürt hareketi demokratikleşiyor mu?.. Stalinist örgütlenme modelinde en ufak bir yumuşama var mı?.. Güneydoğu'da, totaliter 'mahalle baskısı' olmadan seçimler yapılabiliyor mu?
Hemen her yerde AKP'nin, Tunceli'de de CHP'nin seçim bürolarına niye saldırıldı?
Ordunun eleştirildiğinin onda biri kadar Kürt aydınlar ve politikacılar PKK'yı eleştirebilir mi?
Bir tararafta demokratikleşen, gitikçe hukuka bağlı hale gelen, kamuoyu ve parlamentonun, dahası demokrasi dünyasının denetimine tabi olan devlet var...
Öbür tarafta Stalinist metotlarla örgütlenmiş, farklı sesleri infazlarla, tehditlerle susturan totaliter etnik milliyetçi bir hareket...
Liberal ve solcu olduğunu, hele de BDP kontenjanından vekil seçmiş sosyalist olduğunu söyleyenler ya tablonun böyle olmadığını anlatmalı...
Veya tablo böyle ise totalitarizmi eleştirmede daha aktif olmalıdırlar.
Liberal, solcu ve demokrat aydınların Kürt hareketinin totaliter karakterini yoğun bir biçimde eleştirmeleri halinde, Kürt hareketi içindeki demokrat unsurların ortaya çıkması ve çözümün kolaylaşması mümkün olacaktır.
Çözmüyorsun diye AKP'ye yüklenmek sadece insafsızlık değildir; Hitler'i bırakıp Alman liberallerine ve sosyal demokratlarına yüklenen Komünistlerin yaptığı gibi bir basiretsizlik olur.
Yarın: AKP ne yapabilir, ne yapamaz?Dersim'de ne oldu? Kolektif hafıza resmî tarihe karşı

"Dersim'de ne oldu?" tartışması basit bir parti içi sorun olmanın ötesinde önemi haiz bir gelişme olup, demokratikleştikçe daha yoğun yaşayacağımız kolektif hafıza-resmî tarih çatışmasının ilginç bir örneğidir
1936 başında yürürlüğe konan "Tunceli Vilâyetinin İdaresi Hakkında Kanun" sonrasında gelişen olayların nasıl tanımlanacağı üzerine başlatılan tartışma, kolektif hafıza ile resmî tarih çatışması alanında verilebilecek ilginç misâllerden birisini oluşturmaktadır. Bu çatışmanın sığ "parti içi tartışma" boyutuna indirgenmesi, haiz olduğu ehemmiyetin anlaşılmasını önleyebilir.

Cumhuriyet tarih projesi
Bu çatışma resmî tarih projesinin ummadığı bir sorunla karşılaştığını da ortaya koymaktadır. Erken Cumhuriyet'in tarih projesinin iki temel amacı vardı. Bunlardan birincisi Türkler için, İslâmiyeti kabul etmelerinden önce yaşadıkları varsayılan bir "parlak geçmiş" inşa edilmesiydi. Türkleri, Neolitik çağda gerçekleştirilen global bir "medenîleştirme misyonu"nun kahramanları olarak sunan ve atalarının Müslümanlığı kabul etmeden önce "dünyayı eğiten bir ırk" olduğunu içselleştirmelerini hedefleyen tarih projesi, Osmanlı tarihini, bu "üstün ırkın" "çöküş dönemi" olarak kavramsallaştırıyordu.
Projenin bu bölümü kısa ömürlü oldu. Atatürk'ün vefatı sonrasında Tanzimat'ın 100. yıldönümü nedeniyle kaleme aldırılan derleme ve 1932 ve 1937'de toplanan ilk iki Tarih Kongresi'nin aksine 1943'teki toplantıda sunumların önemli bölümünün Osmanlı tarihine hasredilmesi değişimin ne denli hızlı gerçekleştiğini ortaya koyar.
Tüm dünya tarihini yorumlama iddiasıyla ortaya çıkan, fazlasıyla hayalî tarih projesinin temel sorunu bilimsel gerçeklerle bağdaşmamasından ziyade ortalama bireyin bu tarihle duygusal bir bağ kuramaması idi. M.Ö. 9000 yılında dünyaya medeniyet taşıyan atalar, Ubaid döneminde sulu tarımı başlatan Sümer, Hint- Avrupa dili konuşan Hitit büyükbabalarla bu tür bir ilişki kurulması zannedildiğinden çok daha zordu. Hitit Güneşi estetik olarak güzel olabilirdi; ama onunla, duygusal düzeyde, Süleymaniye ile kurulana benzer bir ilişki te'sisi mümkün olamıyordu. Süreç içinde bu tarih unutulurken Osmanlı tarihi yeniden "parlak geçmiş" olarak kavramsallaştırıldı. Proje ilk hedefine ulaşma alanında -marjinal bir etki göz ardı edilirse- başarısız olmuştu.

İnkılâb'ın eylemleri nasıl hatırlanmalı?
Projenin ikinci hedefi 1919 sonrasının, "Fransız İhtilâli"ne benzer biçimde kavramsallaştırılmasıydı. Bu alanda kurucu liderler, "cumhuriyet vatandaşları" olarak "siyasî" kimlik ve aidiyet geliştirecek bireylerin böylesi bir kavramsallaştırmayı kolaylıkla içselleştireceklerini varsayıyorlardı. Bu yaklaşıma göre nasıl Jaures Fransız İhtilâli'nin Sosyalist Tarihi'nde "Terör"ün "kaçınılmazlığını," "İhtilâlin birliğinin sağlanması" için gerekli olduğunu savunurken, olaya en sağdan bakan, temelde ihtilâli eleştiren Maurras bile "Terör'ün yabancı istilâsına karşı kullanılan vatansever bir araç" olduğunu vurgulamışsa, Cumhuriyet İnkılâbı'ndan bir asır sonra farklı siyasî fikirlere sahip "cumhuriyet çocukları" da 1919 sonrası uygulamalarına değişik sâiklerle sahip çıkacaklardı. Bu arada yaşananlar ise bir nesil sonrasından itibaren "devlet"in belgeleri çerçevesinde tarihselleştirilecekti.
Cumhuriyet kurucularının yanıldıkları iki husus vardı. Bunlardan birincisi kimliği ve aidiyeti sadece "siyasî" düzeyde tanımlayan Fransız vatandaşlığının 1922 sonrasında, etnik ve dinî kimlik ve aidiyetlerin kökleşmiş olduğu bir toplumda yeniden yaratılmasının neredeyse imkânsız olmasıydı. Buna karşın Cumhuriyet kurucuları birkaç nesil sonra Dersim olaylarına "analar ağladı; ama ülkenin birliği açısından gerekliydi, icraatlara sahip çıkıyoruz" şeklinde yaklaşılacağını, toplumun bunları "devlet"in belgelerinde dile getirildiği gibi bir "çıban temizlenmesi" ameliyesi olarak tarihselleştireceğini varsayıyorlardı.
Toplumun "cumhuriyet vatandaşı" kimliğini içselleştiren ve "aidiyet"i yalnızca siyasî düzeyde tanımlayan bireylerden oluşan bölümünün gelişmeleri böyle kavramsallaştırdığı doğrudur. Ama cumhuriyet kurucularının ileride ancak folklorik düzeyde yaşayabileceklerini düşündükleri dinî ve alt kimlikler (bu özgün olayda Alevî ve Kürt kimlikleri) bu tür bir kavramsallaştırmanın tüm toplumca yapılmasını engellemiştir.

Kolektif hafıza ve resmî tarih
Kurucu liderlerin ikinci yanılgısı, olayların bir nesil sonra sadece "devletin hafızası," yâni onun bıraktığı belgeler, çerçevesinde tarihselleştirileceğini varsaymalarıydı. Bu pozitivist yaklaşım, bireysel hafıza dışında bir "kolektif hafıza" olabileceğini ve bunun aktarılabileceğini kabul etmiyordu. Halbuki, Maurice Halbwachs'ın başta La Memoire collective (1950) olmak üzere, hafızanın sadece biyolojik değil kültürel düzeyde de varlığını sürdürdüğünü gösteren çalışmaları, bu kanaatin doğru olmadığını ortaya koymuştur. Halbwachs'ın savunduğu gibi bireyler, "hatırlama" faaliyetini kültürel bir araç olan dil aracılığıyla ve değişik toplum üyeleriyle diyalog kurarak gerçekleştirmektedir.
Dolayısıyla bireylerin olayları nasıl "hatırladıkları" topluluklarca şekillendirilmekte, toplumsal grupların üyeleri yaşanılan gelişmeleri grubun kolektif hafızasıyla "kaynaştırarak" hatırlamaktadırlar. Nitekim günümüzde Dersim olayları, Cumhuriyet kurucularının varsaydıklarının tersine, genellikle devlet hafızasına dayanılarak değil, "kolektif hafıza" çerçevesinde hatırlanmaktadır.
Sözlü tarih çalışmalarının gösterdiği gibi değişik grupların "kolektif hafıza"ları birbirleriyle ve o konuda geliştirilen "resmî söylem" ile taban tabana zıt olabilmektedir. Alessandro Portelli The Order Has Been Carried Out: History, Memory, and Meaning of a Nazi Massacre in Rome (2003) çalışmasında "Via Rasella Katliamı" olarak anılan olayın "hatırlanışının" buna verilebilecek güzel bir örnek olduğunu göstermiştir.
1944'te bir Alman inzibat birliği Roma'daki Rasella Caddesi'nden geçerken patlayan bir bomba otuzdan fazla askerin ölümüne neden olmuş, bunun üzerine çevreye rastgele ateş açan Almanlar çok sayıda kişiyi öldürdükleri gibi, tutukladıkları yüzlerce sivili de daha sonra intikam amacıyla kurşuna dizmişlerdi. Portelli'nin çalışması olayda yakınlarını kaybedenlerin büyük çoğunluğunun olayın sorumlusu olarak bombayı yerleştiren partizanları gördüğünü ve onu resmî söylemdeki gibi "işgale direnenlerin kahramanca eylemi" olarak değil "çok sayıda sivilin gereksiz yere ölmesine yol açan anlamsız terörizm" olarak kavramsallaştırdıklarını ortaya koymuştur.
Kendi örneğimize dönecek olursak Dersim'de ne olduğu konusunda oluşturulan "kolektif grup hafızaları" olayları resmî tarihin "medenîleştirme" ve "çıban tedavisi" kavramsallaştırmalarından oldukça farklı biçimde hatırlamaktadır. Dolayısıyla karşı karşıya bulunduğumuz gelişme basit bir parti içi çatışmasının oldukça ötesindedir. Demokratik toplumlarda geçmiş, farklı "kolektif hafıza"ların uzlaşmasıyla tarihselleştirilmektedir. Toplumumuzun henüz o noktaya ulaşmadığı doğrudur. Ancak "Dersim'de ne oldu?" tartışmasının da gösterdiği gibi bunu sağlayabilecek bir sürecin başladığını görmek zor değildir.
Otoriter aydınlanmacılık ve demokrasi
1950 sonrası Türk siyasetinin neredeyse her seçim sonrasında tekrarlanan bir tartışması da "sol"un neden başarısız olduğunun irdelenmesidir. Parti örgütü faaliyetinden, seçimlerde kullanılan slogan ve reklâmlara uzanan bir alandaki nedenlere indirgenen söz konusu başarısızlık sebepleri arasına, genellikle, yapısal olanlar dahil edilmemektedir.
Bu yapısal nedenlerin başında gelen ise kendisini daha sonra "ilerlemeci aydınlatıcılık" üzerinden "sol" ile eklemleştiren otoriter zihniyetin gerçekte "sol" ile bir ilişkisinin bulunmaması, onun demokrasiyi içselleştirmesi imkânsız bir "ilerlemecilik" ve tek yönlü bir "aydınlatma" faaliyetini ise "siyaset" olarak kabul etmesidir. Dolayısıyla gerçekte serbest seçimleri kazanamayan, verdiğini düşündüğü tüm tavizlere karşın, temel parametrelerini demokrasi ile bağdaştırma çabasında başarısız olan bilimci-muhafazakâr zihniyetten başkası değildir.
1908'den 1950'ye kadar, kısa aralıklar haricinde, iktidar tekelini elinde tutan bu zihniyet üç temel üzerinde durmaktadır. Bunlardan birincisi liberalizmin tam zıttı bir yaklaşım ve felsefî açıdan çok sorunlu bir kavramsallaştırma olan "iyi"nin bilinebileceği ve bu alanda açık tartışmanın gerekirse yasaklanabileceği tezidir. Bir misâl vermek gerekirse, bu zihniyet "çok sesli müzik"in "iyi" olduğunu, dolayısıyla onun diğer tercihler aleyhine, gerekirse onlar yasaklanarak, topluma benimsettirilmesinin gerekli olduğunu varsayar.
Zihniyetimizin ikinci temeli insanlığın ilerleme çizgisinin, tarihin yönünün bilinebileceği ve bunun takibinin gerekliliğidir. Bu şüphesiz Marksizm ile de ilişkilendirilebilecek bir yaklaşımsa da örneğimizde yapılan analiz temelde üretim tarzlarıyla ilintilendirilmemektedir. Bu açıdan bakıldığında söz konusu olan nereye ulaşacağı belli bir "medeniyet tasavvuru"ndan başka değildir. Bu "tasavvur" 1920 ve 30'lu yıllarda dünyanın ileride nasıl bir şekil alacağı yolunda öne sürülen (meselâ Cumhuriyet liderlerinin fazlasıyla etkilendikleri H. G. Wells'in dünya tarihinin analitik değerlendirmesini yapan kitabındaki bölüm gibi) tezler çerçevesinde ve tüm diğerlerinin ona evrilmesi kaçınılmaz olan "tekil modernlik" tezi üzerine inşa edilmiştir.
Zihniyetimizin üçüncü temel direği ise toplumla arasındaki ilişkiyi bir tenvîr-tenevvür (aydınlatma- aydınlanma) ilişkisi olarak kavramsallaştırmasıdır. "İyi" değerler, kendisine ulaşılması kaçınılmaz "modernlik"e erişebilmek için topluma iletilmeli, toplum "aydınlatılmalı"dır. Bu yaklaşımın ciddî bir seçkinciliği içerdiği şüphesizdir. "Halk için" ama "halkla beraberce" yapılmayan, "serbest biçimde halkın temsilini" sağlayan kurumlara dayanmadan gerçekleştirilecek bu seçkincilik, zihniyetimizce "halkçılık" olarak adlandırılarak "sol" bir söylem haline getirilmektedir. Bu söylem ise ilginç şekilde zihniyetin halk ile olan ilişkisinde karşılaştığı zorlukları, başta "cehalet" ve "aydınlanma düşmanlığı" olmak üzere bizatihi halkta var olduğuna inanılan sorunlarla, ya da ona "yeterince inilememesiyle" açıklamaktadır.
Bu zihniyet tüm ilerlemeci modernleştiricilik hareketleri gibi tabiatı icabı otoriter olmak zorundadır. "İyi"nin ne olduğunu belirleme tekeli kuran, onu nereye gideceği bilinen topluma, en etkin yollarla benimsettirmeye çalışan, bunu bir aydınlatma-aydınlanma ilişkisi olarak gören bir zihniyet otoriter olmak zorundadır. Genellikle varsayılanın tersine bu zihniyetin demokrasi ve açık toplum değerleriyle bağdaştırılabilmesi mümkün değildir.
Nitekim toplumumuzda kendini "sol" olarak tanımlayan bu zihniyet verdiğini düşündüğü tüm tavizlere karşın karakteri nedeniyle bu bağdaştırmayı yapamamaktadır. Bu zihniyetin 1950 öncesi "çok partililik" "denemeleri"ne oldukça kısa süreler tahammül edebilmesi, 1950 sonrasında ise vesayete dayalı bir "iktidar üzeri iktidar" olma gayreti içerisine girmesi tesadüf eseri değildir. Sorun bu zihniyetin seçim başarısı kazanarak iktidar olamaması değil, oldukça geniş bir tabana hitap edebilmeyi sürdürmekte olmasıdır.
Kendisini inkâr etmeden açık toplum ve demokrasi içinde kendine yer bulması mümkün olmayan bu zihniyetin, kalkınmacılığı dinî muhafazakârlıkla bağdaştıran siyasî hareketlerin temel, ancak serbest seçimlerle iktidara gelmesi mümkün olmayan, alternatifi olması Türk siyasetinin ciddî sorunlarından birisidir. Böylesi bir yapılanma toplumumuzda siyasetin oldukça sığ bir zemin ve tartışma ekseninde yapılması neticesini doğurmaktadır.
Dolayısıyla Türk siyasetinin yapısal sorunu aydınlatmacı otoriter zihniyetin süregelen seçim başarısızlığı değil, onun siyasî yelpazede oldukça geniş bir temsil bulmasıdır. Bu ise sadece temsilcisi olduğunu savunduğu "sol"un değil diğer alternatif hareketlerin de gelişmesini engelleyen yapısal bir meseledir.
Gerçek anlamda sol ve diğer alternatif hareketlerin güçlenerek siyasete ağırlıklarını koymaları, ne yaparsa yapsın kendisini demokrasi ile bağdaştıramayan otoriter aydınlatmacılığın toplumun önünde temel bir alternatif olmasının önüne geçilmesini sağlayacaktır. Bunun Türk siyasetinde gerçek bir devrim yaratacağı kuşkusuzdur.
Bunun ne denli zor olduğu, otoriter ilerlemeci tek parti rejimlerinden çok partili demokrasilere geçmeye çalışan değişik toplumlardaki süreçlere bakılarak anlaşılabilir. Tek parti yapıları aracılığıyla toplumu tek yönlü şekillendiren, temel yaklaşımlarını nesillere benimseten, onları bu şekilde toplumsallaştıran zihniyetler demokrasiye geçiş sonrasında iktidarın temel alternatifi olma özelliği kazanmakta ve bunu bazen uzun süre koruyabilmektedirler.
Bu alanda pek çok toplumda daha hızlı biçimde gerçekleşen dönüşüm, Türkiye'de çoğulcu yaşama oldukça barışçı bir süreç sonrasında geçilmiş olması ve otoriter aydınlatmacılığın temel yaklaşımlarından sürekli tavizler vermesi nedeniyle halen tamamlanamamış durumdadır. Bunun ise ancak söz konusu zihniyetin "sol" ile uzaktan yakından bir ilgisinin bulunmadığı, onun karakteri gereği otoriter olduğu ve bu nedenle de kendi olmaktan vazgeçmemesi durumunda demokrasi ile bağdaşamayacağının anlaşılabilmesiyle mümkün olduğu unutulmamalıdır.
Zikredilen dönüşüm gerçekleştiğinde "sol" ya da başka bir yaklaşımın seçim başarısının tartışıldığı bir Türkiye'nin doğuşu gerçekleşebilecek, aksi takdirde seçim başarısızlıklarının temel nedenlerinin irdelenmesi ve bu alanda suçun "cahil" halka yüklenmesi sonsuza kadar devam edecektir.Ahlâklar ilişkisi hiyerarşik ve tahammül temelli mi olmalıdır?
Tanzimat öncesi Osmanlı toplum düzeniyle ilgili çalışmaların sıklıkla vurgu yaptığı konulardan birisi farklı ahlâk ve kültürler arasındaki ilişkinin niteliğidir.
Bu vurgular dinî, kültürel özerkliğe sahip, cemaat içi sorunların hallinde kendi hukuklarını uygulayan toplulukların yan yana yaşamalarını genellikle "kozmopolit" lik ile karıştırmaktadır.
Farklı ahlâk anlayışları ve kültürlerin bir hiyerarşi içinde var oldukları bu yapı, gerçekte, ortak ahlâka dayalı "tek bir toplum" şeklinde tanımlayabileceğimiz kozmopolitlik ile benzerliği olmayan bir düzeni yansıtırdı.
Bu toplumda, Levinas'ın ifadesiyle, farklılık, bireyin kendi özgürlüğünün "Öteki" üzerindeki etkisini sorgulamasından kaynaklanan bir sorumluluk anlayışı çerçevesinde ve bir hiyerarşiye bağlı olarak "hoşgörülürdü." Tanzimat öncesi Osmanlı toplumunda yaşanan bu çok kültürlülük, "ortak bir ahlâk" yaratma amacını taşımaz, tam tersine üstün bir ahlâktan sapma olarak mütalâa edilen sınırlı sayıda diğer ahlâkın yan yana yaşamasına izin verirdi. Üstün ahlâk bunun yanı sıra emr bi'l-ma'ruf ve'l nehy-i ani'l-münker (iyiliği emretme ve kötülüğü yasaklama) ilkesi çerçevesinde, ihtisab teşkilâtı benzeri örgütlenmeleri de kullanarak, tüm ahlâkî alana müdahale ederdi.
Kıyafetlerinin renginden, binalarının yüksekliğine, ödedikleri verginin tutarından, mahkemedeki statülerine varan alanlarda negatif ayrımcılığa tabi tutulan diğer ahlâk sahipleri yan yana yaşamı, dönemin koşulları çerçevesinde, kendilerine bahşedilmiş bir ihsan olarak görürlerdi. Gerçekten de bu dönemde İspanya Yahudileri ve bâzı Avrupa Protestan cemaatlerinin yaşadıkları göz önüne alındığında söz konusu düzen fazlasıyla hoşgörülüydü.
Uzun bir süre kontratın taraflarınca âdil bulunan bu düzenin on dokuzuncu asra ulaşıldığında çağın ruhunun yakalanmasını engelleyen bir anakronizm haline gelmesi, Osmanlı ricâl ve ulemâsını farklı çözümler bulmaya yöneltmişti.
Tanzimat sonrası toplumsal tarihimiz gerçekte bu arayışların tarihidir.
Tanzimat'ın soruna getirdiği çözüm yan yana var olmayı, beraberce yaşamaya dönüştürecek, ahlâklar arası hiyerarşinin üzerinde bir "seküler ortak ahlâk"ın yaratılmaya çalışılması idi. Bunun ürünü olan "Osmanlılık" ideali farklı dinlere mensup kimseleri, aralarındaki hiyerarşiyi kaldırarak bir arada tutacak seküler bir "vatandaşlık ahlâkını" da geliştirmeyi hedefliyordu.
Emr bi'l-ma'ruf ve'l nehy-i ani'l-münker ilkesine dayanarak denetim yapan İhtisab Nezareti'nin kaldırılarak aynı denetimi seküler nizamnâmeler çerçevesinde gerçekleştiren Şehremaneti'nin kurulması, kamusal alanda farklı ahlâk biçimlerinin sergilenmesine izin verilmesi (meselâ tahta bloklar kullanma zorunda bırakılan kiliselerin madenî çan çalmalarına müsaade edilmesi), cizyenin ilgası, kıyafet, arabaya binme benzeri günlük yaşam sınırlamalarının kaldırılması, gerçekte, yeni seküler üst kimlik ve onun ahlâkının yaratılması çabasının ürünleriydi.
Bu çabaların Fransa'da olduğuna benzer bir "civic religion (vatandaşlık ahlâkı)" yaratma alanında göreceli bir başarısızlıkla karşılaştığı şüphesizdir. Ancak bu süreçte gerçekleştirilen büyük dönüşüm de göz ardı edilmemelidir.
Toplumdaki bireylerin çoğunluğu geleneksel ahlâk değerlerine bağlı kalmakla birlikte bunun "hoşgörü" temelli, yan yana hiyerarşik yaşam biçiminden, "eşitlik" temelli ortak toplumsal hayata geçişi engellemediği fikrini içselleştirmişti. Bu bireyler kendi ahlâklarının "üstün" olduğu inancını bir kenara bırakmıyorlar; ancak bunun yeni toplumsal ve hukukî eşitliği etkilememesi gerektiğini kabul ediyorlardı.
Bu değişimi destekleyen yorumlarda bulunanların Osmanlı ulemâsı içinde de çoğunluğu teşkil ettiği unutulmamalıdır. Meselâ gayrimüslimlerin karar alıcı bürokratik görevlere getirilmemeleri ya da Meclis-i Meb'usan'da yer almamalarını isteyen görüşler azınlıkta kalmıştı. Kısa sürede gayrimüslimlerin sarı ayakkabı giyemedikleri bir yapıdan onların vali, sefir, meb'us olarak görev yaptıkları, ilke düzeyinde, vatandaş olarak aynı haklara sahip bulundukları bir yapıya geçilmişti. Önemli olan Müslümanlığın "en üstün ahlâk biçimi" olduğu konusunda en ufak bir şüphesi olmayan toplum üyelerinin, bu değişimlere karşı çıkmamalarıydı. Cumhuriyet bu miras üzerine laik bir "cumhuriyet ahlâkı" inşa etmeye gayret etmiştir. Bu ahlâk ise onu içselleştirenlerin çoğunluğu tarafından sadece "üstün" olarak nitelendirilmemiş, tıpkı Tanzimat öncesinde yapıldığı gibi, ahlâk hiyerarşisinin tepesine oturtulmuştur. Bunun tabiî sonucu olarak da diğer ahlâklarla tahammüle dayalı, sınırlama, müdahale, gereğinde ortak alan dışına çıkarma temelli bir ilişki geliştirilmiştir.
İdeal tiplerle yaygınlaştırılmaya çalışılan bu ahlâk "sapmalara" ancak bu ilişki çerçevesinde tahammül edebilmiştir. Meselâ başörtüsü takarak "Cumhuriyet kadını" değerlerine aykırı davranan kadın kamusal alan dışına çıkartılmış, eğitim hakkına müdahale edilmiş, ama kendisine tahammül gösterilerek şehir varoşlarında ve kırsal alanda var olmasına izin verilmiştir. Toplumumuzun demokratikleşebilmesi için "Cumhuriyet ahlâkı"nın en üstün ahlâk biçimi olduğuna inananların diğer ahlâk biçimlerine "doğru yolu gösterme" amaçlı müdahalelerinin önlenmesinin gerekliliği son yılarda sıklıkla vurgulanmış ve bu alanda önemli bir değişim sağlanmıştır. Bu gerçekleşirken mağduriyet yaşayanların karşı yasakçılık, sınırlayıcılık ve müdahale tezlerine sarılmaları ilginçtir. Pek tabiî bu konular üzerine kuramsal tartışmalar yapılması, İslâmî ilkelere uygunluk alanında akademik sorgulamaların dile getirilmesi mümkündür.
Ama günümüz toplumunda bu tür sınırlayıcı, müdahaleci, değişik dinî ve seküler ahlâklar arasında hiyerarşi yaratıcı (bunun kendi ahlâkının üstünlüğüne duyulan inançtan farklı olduğunun altını çizmek gerekir), tahammül temelli bir yan yana yaşamın uygulanmasını talep etmek kamu ve hukuk düzeninin alt üst olmasını istemekle eşanlamlıdır.
Başka bir ahlâkın tahammül temelli, "doğru yola getirmeye çalışan," yan yana var oluş yaklaşımının, bilhassa 1997 sonrasında, toplumsal barışı ne denli zorladığı ortadadır. Yirmi birinci asırda Türk toplumunun hedefi yasakçı, tahammül temelli yan yana yaşam değil, ortaklıkları vurgulayan, farklılıkları olağan gören beraberlik olmalıdır.İki kült arasında anayasal gelişimimiz
Osmanlı/Türk anayasal gelişmelerini bir kültten diğerine geçiş olarak tanımlamak anlamlı görülebilir. Ancak "Millî İrade" kültünden "Anayasa" kültüne geçilirken ciddî bir değişim olmadığını söylemek de yanlış olmaz. Gerçekte ise bunların her ikisini de toplumu kendi görüşleri etrafında şekillendirmek amacıyla kullanan, iktidar ellerinde olduğu sürece "millî hâkimiyet" şampiyonluğu yapan, ellerinden gittiğinde ise "millî iradenin her şey olmadığını" vurgulayan bürokratik seçkinler artık yolun sonuna gelmişlerdir.
Said Halim Paşa Osmanlı anayasa hareketini yorumlarken, 1876 Kanun-i Esasîsi'nin "hakikat- ı halde bizzat idare-i mutlaka me'murîninin hükümdarın istibdadını" dengelemek amacıyla "tertib etmiş oldukları bir tedbir" olduğunu savunmuştu. Paşa'ya göre Kanun-i Esasî fikrini ortaya atan bürokrat "müceddid"ler gerçekte var olmayan bir unsuru, "millet"i devreye sokmak istemişlerdi. "Ekâbir me'murin" milletin gerçekte iktidara ortak olamayacağını bildiklerinden, onun adına konuşarak Tanzimat'ın son yıllarında Saray karşısında kaybettikleri gücün en azından bir kısmını bu yolla geri alacaklarını düşünmüşlerdi. Yoğun pazarlıklar sonrasında bahşedilen metin vatandaşa son derece sınırlı haklar getiriyordu. Toplanma, siyasî parti kurma benzeri hürriyetlere atıfta bile bulunmayan Kanun-i Esasî, Sultan'a hükûmetin emniyetini ihlâl edenleri yurtdışına sürgün etme yetkisi dahil geniş haklar tanıyordu. Ama bürokratlar buna karşın millet adına konuşmalarını sağlayacak Kanun-i Esasî'nin ellerini güçlendireceğini düşünüyorlardı. Bu nedenle bürokratların temel tezi A.B.D'dekine benzer bir "anayasa kültü" inşaı değil arzularının "hâkimiyet-i milliye" olarak sunulmasını temin edecek bir kavramsallaştırma yaratılmasıydı.
Ancak bürokratlar umduklarını bulamadılar. Sultan bürokratların baskısıyla bahşettiği Kanuni Esasî'yi fiilen yürürlükten kaldırarak "ekâbir me'murin"in elinden millet adına konuşma silahını aldı. 1908 İhtilâli'nin beraberinde getirdiği değişim "millet" in de bürokratların arzularını meşrulaştırmanın ötesinde bir katılımı arzuladığını ortaya koyuyordu. Nitekim meclis toplandığında yaptığı ilk işlerden biri özgürlükleri genişleten bir değişiklik paketi hazırlayarak anayasayı millete yapılan bir bağışın ötesine taşımak oldu. Değişiklikler bir yandan toplanma, cemiyet kurma benzeri haklar tanır, basın özgürlüğü gibi mevcut olanları genişletirken, yürütmenin gücüne ciddî sınırlamalar getiriyordu. Bu nedenle 1909'da yeni bir anayasanın yürürlüğe girdiği dahi savunulabilinir. Ancak bu özgürlük havası kısa sürdü. Bizzat kendisi bir muhafazakâr bürokrat teşkilâtlanması olan İttihad ve Terakki kendi kontrolündeki yürütmenin, ne yapacakları kestirilemeyen meb'uslardan oluşan yasamaya karşı güçlendirilmesini tercih ederek birey haklarını ikinci plâna itti.
1913 sonrasında ülkeyi millet adına ama ona danışmadan yöneten İttihad ve Terakki de tıpkı Tanzimat bürokratları gibi gücünü sınırlayabilecek bir anayasa kültü yaratmaktan kaçındı. Buna karşın, bir yandan meclisin yetkilerini tırpanlarken, öte yandan, "hâkimiyet-i milliye" kültünü güçlendirmekten geri kalmadı. Meclis idaresinde gerçekleştirilen İstiklâl Harbi ise bunu en üst noktaya taşıdı. "Her şeyi yapmaya kâdir meclis" fikrî arka plânına dayalı hareketin yayın organlarının "İrade-i Milliye" ve "Hakimiyet-i Milliye" isimlerini alması tesadüf eseri değildi.
Meclisin bu denli ön plâna çıkarıldığı bir yapıda "Teşkilât- ı Esasiye Kanunu" olarak adlandırılan yasanın hükümleri fazla anlam taşımıyordu. Üzerinde 1923'te rejim değişikliğini de içeren ciddî tadilâtlar yapılan bu metin yerine, 1924'te yeni bir anayasa yapıldığında da durum değişmemişti. Ortada bir anayasa kültü yoktu ve "millî irade"yle onu ete kemiğe büründüren "yegâne ve hakiki mümessili" meclis, kâğıt üzerinde, her şeyin üzerindeydi.
Tek parti döneminin sonuna kadar, halka rağmen halkçılık programı uygulayan bürokrasi, meclisin kâğıt üzerinde bu denli güç kazanmasından şikâyetçi olmamıştı. Meclise böylesi yetkiler bahşeden anayasanın sorunlar yaratabileceği ise ancak ilk serbest seçimlerde iktidar değiştiğinde fark edilmişti. C.H.P ihtisas komisyonunun 1953'te hazırladığı anayasa tadilâtı raporunda "muayyen bir devrin, bir ihtilâl devrinin ihtiyaçlarına tekâbül eden bugünkü Anayasa'nın 1945 yılından beri içine girmiş bulunduğumuz çok partili hayatın asgarî ihtiyaçlarını karşılayacak halde" olmadığı belirtilerek, "Millî Hakimiyet ve Millî İrade mistiğinin zahiren demokratik görünen silahı ile... en koyu otokrasilere bile rahmet okutacak istibdat ve tahakküm idaresi"ne yol açabileceği endişesi dile getiriliyordu. İlginçtir ki 1945-1950 arasında ülkeyi bu anayasa ile "millî irade" nin sözcüsü olarak idare etmekte sakınca görmeyen eski tek parti, iktidarı kaybettiği andan itibaren bunun baskıcı bir rejim doğuracağını savunmaya başlamıştı. Bürokrasi millî irade kültünün gerçek hayata taşınmasının, "açık oy, gizli tasnif"le yapılmayacak seçimlerin, ayak takımı diktatörlüğüne yol açacağını düşünüyordu.
C.H.P. İhtisas Komisyonu'nun bir anayasa mahkemesi kurulması ve ikinci bir meclis tesisi benzeri önerileri, bir anlamda bürokrasinin bir "anayasa kültü" aracılığıyla siyaseti yeniden kontrol altına alma çabasının dile getirilmesiydi, ki egemenliğin kullanımını "yetkili organlara" bırakan 1961 Anayasası bunu gerçekleştirdi. Bu anayasanın birey haklarını genişlettiği, yeni haklar sunduğu doğrudur. Ancak bu metnin aynı zamanda bürokrasinin siyasetin alanını fazlasıyla daraltmasına neden olduğu unutulmamalıdır.
Pek çok hukukçunun "antianayasa" olarak nitelendirdiği 1982 Anayasası ise aynı kült çerçevesinde bürokratik vesayeti düşünülebilecek en üst seviyeye çıkarmıştır. Türkiye'nin bu "anti-anayasa"dan otuz senedir kurtulamaması vesayetin ne denli güçlü olduğunun göstergesidir. 1924 Anayasası benzeri meclise sınırsız haklar tanıyan bir düzenlemenin sakıncaları ortadadır. Buna dönüşün ciddî sıkıntılar yaratacağı da şüphesizdir. Ancak bunun alternatifi militer karakterli bir vesayetçi jüristokrasi olmamalıdır. Dolayısıyla bireyi ve özgürlüklerini ön plâna çıkararak siyasetin alanını genişleten bir anayasa şüphesiz Türkiye'nin çağı yakalaması için atılacak ilk adımdır. Sorgulamadan itaat ve liderlik kutsaması muhafazakârlığa mı özgü?
Türk basınında yeni bir anlam kazandırılarak sıklıkla kullanılan "bi'at" kavramı, otoriteye "şartsız, sorgulamadan gösterilen itaat"e atıfta bulunmaktadır. "Bi'at kültürü" ya da "bi'at basını" benzeri kavramsallaştırmalarla genellikle muhafazakâr yapılar ve siyasete yönelik eleştirileri dile getirmek için kullanılan bu deyim, toplumumuzda görülen itaat kutsaması ve kurum içi demokrasi eksikliğini muhafazakâr bir davranış biçimi olarak tanımlamakla kalmayarak onu dinle de ilintilendirmektedir.

Otoriterlik "bi'at" kaynaklı mı?
Tarih bilmemekle beraber, ona aşırı bir belirleyicilik atfeden modern Türk literatisi her konuda günümüzü açıklayabilecek "kökler" bulmaya çalışmakta, ancak bilgi sınırlılığı nedeniyle genellikle anlamsız ilişkilendirmeler yapmaktadır. Modern otoriterlik, cemaatçi örgütlenme, liderlik oligarşisi ve değişik toplumsal yapılarda görülen çoğulculuk eksikliğinin "bi'at" geleneğine dayandırılması da bu konudaki ilginç örneklerden birisidir.
"Satmak" anlamına gelen "ba'a" fiilinden türetilen bir kavram olan bay'a, siyasî otorite ile birey arasında "alım-satım" işlemindekine benzer bir "sözleşme" ilişkisi kurduğu için doğduğu dönem için oldukça demokratik bir kurumdur. Nitekim tarihçiler Medine'ye hicret öncesinde gerçekleştirilen ikinci "bi'at"ın (Bay'a el-'Akabah Sânî), kan bağı ve aşiret ittifaklarına değil "eşitlik, sosyal adalet, dayanışma" benzeri ilkelere dayalı bir devlet kurulmasına yol açan en önemli etkenlerden birisi olduğu konusunda hemfikirdirler.
"Bi'at"ın bilhassa ortaçağdaki uygulamada İslâm dünyasındaki despotik idareler ve "hikmet-i hükûmet" temelli siyasetleri meşrulaştırmak için kullanıldığı doğrudur. Buna karşılık modern dönemde İslâm dünyasındaki anayasacılık hareketi "bi'at"tan toplumsal sözleşme yaratma, idarecinin yetkilerini sınırlandırma aracı olarak yararlanmaya çalışmıştır. Osmanlı'da Namık Kemal'in başını çektiği bu hareket, yakın dönemde Abbas Mahmud al- Akkad gibi Arap ve Abdülali Bazargân benzeri İranlı entelektüeller tarafından "demokratik sözleşme" ve çoğulculuk temelli toplum kuramı yaratma amacıyla sürdürülmüştür. Bilhassa İran'daki tartışmada "bi'at" kuramı resmî ideolojinin vilâyât-ı fakih kuramı (yâni bir fıkıh âlimi ya da âlimler grubuna topluma nezaret vazifesi verilmesi) karşısında, sözleşmeye dayalı çoğulculuğun savunulması için kullanılmıştır.
Dolayısıyla modern dünyada farklı bir anlam yüklenilen bir kavramın ortaçağ dönemindeki uygulamasını göz önüne alarak, günümüz toplumunda otoriterliği muhafazakârlık ve dindarlıkla ilişkilendirme genel olarak "din"e özcü, özel olarak da İslâmiyete Oryantalist yaklaşımın neticesidir. Bunun ise ortaçağ feodal liderlerinin kilise ve üzerlerindeki lord ve krallara verdikleri bağlılık yeminlerine bakarak, günümüz Avrupası'ndaki otoriter eğilimleri anlamaya çalışmak benzeri, fazla da anlam taşımayan, bir yaklaşım olduğunun altı çizilmelidir.
Nitekim son dönem Osmanlı tarihi muhafazakâr ve dindarların muhalefet alanında, sembolik düzeye indirgenerek "kılıç kuşanma" benzeri seremoniler tarafından gölgelenen "bi'at" törenlerinin fazla etkisinde kalmadıklarını ortaya koymaktadır. II. Abdülhamid idaresine en ciddî eleştirileri yapanlar arasında ûlemanın önemli yer tutması, İttihad ve Terakki Cemiyeti'nin merkez şubelerinden birisinin Hoca Muhyiddin Efendi'nin idaresinde çalışması, İstiklâl Harbi'ne muhafazakâr lider ve tabakaların ciddî destek vermesi, tasavvur edilen "muhafazakâr, dindar, bu nedenle de otoriteyi sorgulamayan," itiraz göstermeden "bi'at" eden birey tipinin fazla da anlamlı olmadığını ortaya koymaktadır.

Siyasî otoriterlik ve itaatin kaynakları
Bu söylediklerimiz modern Türk muhafazakâr siyaset ve örgütlenmelerinin "otoriter" eğilimleri olmadığı, "itaat"ı şiddetle eleştiren bir "sorgulama" kültürüne sahip bulundukları anlamına gelmez. Burada ifadeye çalışılan, söz konusu otoriterlik ve itaat kutsallaştırmasının "muhafazakârlık" ve kökleri ortaçağa giden İslâmî geleneklerin özcü yorumu üzerinden üretilmesinin anlamlı olmadığı ve bunların toplumda muhafazakârlığa indirgenemeyecek derecede kök salmış bulunduğudur. Nitekim yakın tarihimizin en "otoriter," "tartışmasız sadakat ve hizmet" bekleyen ve aidiyet talep eden ideolojisini yaratanlar muhafazakâr olmadıkları gibi "din"i de toplumsal gelişme önünde ciddî bir engel olarak görmüşlerdir.
Bu kök salmanın temel nedeni ise "bi'at kültürü" değil, "birey"in ortaya çıkmasına izin veren örgütlenmeler yaratılamamış olmasıdır. Cemaatçi örgütlenme (gemeinschaft) zannedildiği gibi muhafazakârlığa ve dindarlığa has bir yapılanma biçimi değildir. Bu açıdan bakıldığında kendisini "Türk Solu" olarak tanımlayan yapının da "cemaat" karakteri taşıdığı görülür. Benzer şekilde Kemalist örgütlenmeler de gerçekte hacimli "cemaat"lerdir.
Böylesi bir örgütlenme ise doğal olarak beraberinde "içe kapalı, dayanışmacı, otoriter," her üyeye yukarıdan aşağıya görev verilen ve "itaati kutsayan" topluluklar yaratmaktadır. Geçmişte İttihad ve Terakki Cemiyeti gibi bu özellikleri en aşırı boyutlarda ortaya koyan bir "cemaatçi" örgütlenmeyi üreten siyaset günümüzde de benzer yapıları şekillendirmektedir.
Toplumumuzda mevcut siyasî yapılarda Robert Michels'in tüm örgütlenmelerde varolduğunu ortaya koyduğu "liderlik oligarşisi"nin daha kuvvetle hissedilmesi ise Erken Cumhuriyet ile birlikte yaratılarak etkinliğini günümüze kadar sürdüren bir "lider kültü"nün varlığıdır. "Lider"e insanüstülük, "kurtarıcılık" benzeri niteliklerin atfedilerek tapınılan bir toplumda, siyasî kültür "liderlik"i kutsama, ona itaati siyaset yapma ile özdeşleştirme eğilimi taşımıştır. Bunun da muhafazakâr siyasetle sınırlı olmadığını belirtmek gereklidir.
Bu açıdan bakıldığında imparatorluğun çöküş dönemindeki Osmanlı siyasetinin, Cumhuriyet'e nazaran çok daha kurumsallaşmış olduğunun belirtilmesi gerekir. Nitekim İttihad ve Terakki Cemiyeti'nde Michels'in "oligarşinin tunç yasası" olarak nitelendirdiği türde bir liderler grubunun egemenliği söz konusu olmuşsa da "örgüt kültü" her şeyin üzerinde tutulmuştur. Buna karşılık İttihad ve Terakki'nin mirâsçısı CHP'de "liderlik" örgütü gölgelemiş ve "lider" değişimleri köklü siyaset değişimlerini de beraberinde getirmiştir.
Toplumumuzda "lidere itaat"in siyaset olarak mütalâa edilmesi ve kurumlarda çoğulculuğun yaşanmamasının muhafazakârlık ve dindarlığa indirgenmesi anlamlı değildir. Benzer şekilde Türkiye'de bireyin ön plâna çıktığı örgütlenmeler yaratılamaması, bu alanda "cemaatçiliğin" egemen olması da muhafazakârlık ve dindarlıkla sınırlı değildir. Bütün bunlar tarihî nedenlerden ziyade modern gelişmeler çerçevesinde açıklanabilecek olgulardır. "Bi'at" benzeri bir kavramın asırlar öncesine ait yorumlarının bu alanda açıklayıcı olabileceğini düşünmek ise fazlasıyla kuvvetli bir muhayyile gücünü gerektirmektedir.
Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır.Otoriter aydınlanmacılık ve demokrasi
1950 sonrası Türk siyasetinin neredeyse her seçim sonrasında tekrarlanan bir tartışması da "sol"un neden başarısız olduğunun irdelenmesidir. Parti örgütü faaliyetinden, seçimlerde kullanılan slogan ve reklâmlara uzanan bir alandaki nedenlere indirgenen söz konusu başarısızlık sebepleri arasına, genellikle, yapısal olanlar dahil edilmemektedir.
Bu yapısal nedenlerin başında gelen ise kendisini daha sonra "ilerlemeci aydınlatıcılık" üzerinden "sol" ile eklemleştiren otoriter zihniyetin gerçekte "sol" ile bir ilişkisinin bulunmaması, onun demokrasiyi içselleştirmesi imkânsız bir "ilerlemecilik" ve tek yönlü bir "aydınlatma" faaliyetini ise "siyaset" olarak kabul etmesidir. Dolayısıyla gerçekte serbest seçimleri kazanamayan, verdiğini düşündüğü tüm tavizlere karşın, temel parametrelerini demokrasi ile bağdaştırma çabasında başarısız olan bilimci-muhafazakâr zihniyetten başkası değildir.
1908'den 1950'ye kadar, kısa aralıklar haricinde, iktidar tekelini elinde tutan bu zihniyet üç temel üzerinde durmaktadır. Bunlardan birincisi liberalizmin tam zıttı bir yaklaşım ve felsefî açıdan çok sorunlu bir kavramsallaştırma olan "iyi"nin bilinebileceği ve bu alanda açık tartışmanın gerekirse yasaklanabileceği tezidir. Bir misâl vermek gerekirse, bu zihniyet "çok sesli müzik"in "iyi" olduğunu, dolayısıyla onun diğer tercihler aleyhine, gerekirse onlar yasaklanarak, topluma benimsettirilmesinin gerekli olduğunu varsayar.
Zihniyetimizin ikinci temeli insanlığın ilerleme çizgisinin, tarihin yönünün bilinebileceği ve bunun takibinin gerekliliğidir. Bu şüphesiz Marksizm ile de ilişkilendirilebilecek bir yaklaşımsa da örneğimizde yapılan analiz temelde üretim tarzlarıyla ilintilendirilmemektedir. Bu açıdan bakıldığında söz konusu olan nereye ulaşacağı belli bir "medeniyet tasavvuru"ndan başka değildir. Bu "tasavvur" 1920 ve 30'lu yıllarda dünyanın ileride nasıl bir şekil alacağı yolunda öne sürülen (meselâ Cumhuriyet liderlerinin fazlasıyla etkilendikleri H. G. Wells'in dünya tarihinin analitik değerlendirmesini yapan kitabındaki bölüm gibi) tezler çerçevesinde ve tüm diğerlerinin ona evrilmesi kaçınılmaz olan "tekil modernlik" tezi üzerine inşa edilmiştir.
Zihniyetimizin üçüncü temel direği ise toplumla arasındaki ilişkiyi bir tenvîr-tenevvür (aydınlatma- aydınlanma) ilişkisi olarak kavramsallaştırmasıdır. "İyi" değerler, kendisine ulaşılması kaçınılmaz "modernlik"e erişebilmek için topluma iletilmeli, toplum "aydınlatılmalı"dır. Bu yaklaşımın ciddî bir seçkinciliği içerdiği şüphesizdir. "Halk için" ama "halkla beraberce" yapılmayan, "serbest biçimde halkın temsilini" sağlayan kurumlara dayanmadan gerçekleştirilecek bu seçkincilik, zihniyetimizce "halkçılık" olarak adlandırılarak "sol" bir söylem haline getirilmektedir. Bu söylem ise ilginç şekilde zihniyetin halk ile olan ilişkisinde karşılaştığı zorlukları, başta "cehalet" ve "aydınlanma düşmanlığı" olmak üzere bizatihi halkta var olduğuna inanılan sorunlarla, ya da ona "yeterince inilememesiyle" açıklamaktadır.
Bu zihniyet tüm ilerlemeci modernleştiricilik hareketleri gibi tabiatı icabı otoriter olmak zorundadır. "İyi"nin ne olduğunu belirleme tekeli kuran, onu nereye gideceği bilinen topluma, en etkin yollarla benimsettirmeye çalışan, bunu bir aydınlatma-aydınlanma ilişkisi olarak gören bir zihniyet otoriter olmak zorundadır. Genellikle varsayılanın tersine bu zihniyetin demokrasi ve açık toplum değerleriyle bağdaştırılabilmesi mümkün değildir.
Nitekim toplumumuzda kendini "sol" olarak tanımlayan bu zihniyet verdiğini düşündüğü tüm tavizlere karşın karakteri nedeniyle bu bağdaştırmayı yapamamaktadır. Bu zihniyetin 1950 öncesi "çok partililik" "denemeleri"ne oldukça kısa süreler tahammül edebilmesi, 1950 sonrasında ise vesayete dayalı bir "iktidar üzeri iktidar" olma gayreti içerisine girmesi tesadüf eseri değildir. Sorun bu zihniyetin seçim başarısı kazanarak iktidar olamaması değil, oldukça geniş bir tabana hitap edebilmeyi sürdürmekte olmasıdır.
Kendisini inkâr etmeden açık toplum ve demokrasi içinde kendine yer bulması mümkün olmayan bu zihniyetin, kalkınmacılığı dinî muhafazakârlıkla bağdaştıran siyasî hareketlerin temel, ancak serbest seçimlerle iktidara gelmesi mümkün olmayan, alternatifi olması Türk siyasetinin ciddî sorunlarından birisidir. Böylesi bir yapılanma toplumumuzda siyasetin oldukça sığ bir zemin ve tartışma ekseninde yapılması neticesini doğurmaktadır.
Dolayısıyla Türk siyasetinin yapısal sorunu aydınlatmacı otoriter zihniyetin süregelen seçim başarısızlığı değil, onun siyasî yelpazede oldukça geniş bir temsil bulmasıdır. Bu ise sadece temsilcisi olduğunu savunduğu "sol"un değil diğer alternatif hareketlerin de gelişmesini engelleyen yapısal bir meseledir.
Gerçek anlamda sol ve diğer alternatif hareketlerin güçlenerek siyasete ağırlıklarını koymaları, ne yaparsa yapsın kendisini demokrasi ile bağdaştıramayan otoriter aydınlatmacılığın toplumun önünde temel bir alternatif olmasının önüne geçilmesini sağlayacaktır. Bunun Türk siyasetinde gerçek bir devrim yaratacağı kuşkusuzdur.
Bunun ne denli zor olduğu, otoriter ilerlemeci tek parti rejimlerinden çok partili demokrasilere geçmeye çalışan değişik toplumlardaki süreçlere bakılarak anlaşılabilir. Tek parti yapıları aracılığıyla toplumu tek yönlü şekillendiren, temel yaklaşımlarını nesillere benimseten, onları bu şekilde toplumsallaştıran zihniyetler demokrasiye geçiş sonrasında iktidarın temel alternatifi olma özelliği kazanmakta ve bunu bazen uzun süre koruyabilmektedirler.
Bu alanda pek çok toplumda daha hızlı biçimde gerçekleşen dönüşüm, Türkiye'de çoğulcu yaşama oldukça barışçı bir süreç sonrasında geçilmiş olması ve otoriter aydınlatmacılığın temel yaklaşımlarından sürekli tavizler vermesi nedeniyle halen tamamlanamamış durumdadır. Bunun ise ancak söz konusu zihniyetin "sol" ile uzaktan yakından bir ilgisinin bulunmadığı, onun karakteri gereği otoriter olduğu ve bu nedenle de kendi olmaktan vazgeçmemesi durumunda demokrasi ile bağdaşamayacağının anlaşılabilmesiyle mümkün olduğu unutulmamalıdır.
Zikredilen dönüşüm gerçekleştiğinde "sol" ya da başka bir yaklaşımın seçim başarısının tartışıldığı bir Türkiye'nin doğuşu gerçekleşebilecek, aksi takdirde seçim başarısızlıklarının temel nedenlerinin irdelenmesi ve bu alanda suçun "cahil" halka yüklenmesi sonsuza kadar devam edecektir.Yeni anayasayı fetişleştirmeyelim
Toplumumuzdaki yaygın kanaatlerden birisi de tüm sorunlarımızın "yeni bir anayasa" ile halledilebileceğidir. Bir toplumsal sözleşme olarak anayasaların ne denli önem taşıdığı her türlü tartışmanın ötesindedir. Ancak bu metnin her sorunu anında çözerek topluma cennetin kapılarını açacak bir "gümüş kurşun" olarak fetişleştirilmesinin beraberinde ciddî sorunları da getirdiği unutulmamalıdır.
Anayasadan böylesi bir beklentinin toplumumuzda sıklıkla dile getirilmesinin tarihî kökenleri vardır. Her şeyi düzeltecek, her sorunu halledecek anayasa düşüncesi nerdeyse bir buçuk asırdan beri toplumumuzun fazlasıyla içselleştirdiği bir yaklaşım olmuş ve anayasa yapım ve değiştirilmesi siyasetin temel uğraş alanlarından birisi haline gelmiştir.
Bu alanda yaşadığımız ilginç bir gelişme anayasanın daha kaleme alınmadan bu şekilde kavramsallaştırılmış olmasıdır. Kanun- i Esasî'nin, bilhassa Yeni Osmanlı neşriyatı tarafından, Tanzimat sonrası bürokratik diktatörlüğünden kaynaklanan sorunlardan, imparatorluğu temelinden sarsan ayrılıkçı milliyetçiliğe, özgürlüklerin sınırlandırılmasından, Düvel-i Muazzama'nın dahilî gelişmelere müdahalesine varan alanlardaki her konuya çözüm getirecek bir "gümüş kurşun" olarak kavramsallaştırılması, onu daha kaleme alınmadan "kutsallık" zırhına büründürmüştür.
Yaklaşık on yıllık bir süre sonrasında, uluslararası bir krizi sona erdirmek amacıyla, alelacele ilân edilen Osmanlı Kanun-i Esasîsi ne bu alanda (Düvel-i Muazzama'nın Doğu Sorunu'nu çözmek için İstanbul'da toplanan uluslararası konferanstaki temsilcileri bu gelişmeyi dikkate değer bulmamışlar, Gladstone ise günlüğüne alaycı biçimde "Osmanlı Kanun-i Esasîsi!!!" notunu düşmüştü) yarar sağlamış ve ne de diğer beklentilere cevap verebilmiştir.
1878 Şubatı ile 1908 Temmuzu arasında geçen otuz yılı aşkın sürede ise ülkenin tüm sorunlarının, hukuken geçerli olmakla birlikte uygulanmayan, Kanun-i Esasî'nin yeniden yürürlüğe konulmasıyla hallolunacağı muhalefetin sürekli biçimde tekrar ettiği bir slogan haline gelmişti. Bu ise ciddî bir kutsallaştırma etkisi yaratıyordu. Meselâ Kanun-i Esasî'nin yeniden yürürlüğe konulması amacıyla gerçekleştirilen en önemli örgütlenmenin idarecilerinden birisi olan Dr. Nâzım Bey, daha sonra tüm propagandalarının bu temele dayandığını, ancak kendilerinin gerçekte bu belgeyi okumadıklarını, içeriğinden de haberdâr olmadıklarını belirtmişti.
On Temmuz İnkılâbı bu şekilde fetişleştirilen Kanun-i Esasî'nin yeniden yürürlüğe konmasını sağladı; ama umulan "gümüş kurşun" etkisi gerçekleşmedi. Buna karşılık anayasa fetişleştiriminin beraberinde sorunlar getirdiğinin vurgulanması yerine "anayasanın değiştirilmesi"nin söz konusu "her derde devâ" ilaç etkisi yaratacağı tezi geliştirildi. Bu teze göre anayasanın beklentilere cevap verememesinin nedeni "içeriği" idi; onun değiştirilmesiyle sorunların halli mümkündü.
Bu amaçla yapılan çalışmalar 1909 yılında anayasa hukukçularının "yeni bir kanun-i esasî" olarak yorumladıkları bir metnin ortaya çıkmasına yol açtı. Gerçekleştirilen kapsamlı değişiklikler bir yandan yasamayı yürütme karşısında güçlendirirken, öte yandan da anayasanın İslâmî temellere oturtulmasını sağladı. Ancak anayasanın çözeceği varsayılan sorunlar varlıklarını sürdürmeye devam ettiler. İkinci Meşrutiyet'in görece çoğulcu dönemi ipleri iyice eline alan İttihad ve Terakki'nin sorunların güçlü yürütme ile çözülebileceği tezi çerçevesinde gerçekleştirmeye çalıştığı kanun-i esasî değişikliklerinin (bilhassa 7 ve 35. madde değişiklikleri) tartışılmasıyla geçti. Ama gerçekleştirilen tüm değişikliklere karşın toplumsal cennetin kapıları açılamadı.
Değişim programının kutsandığı, lider kültü tapınımının öne geçtiği erken Cumhuriyet dönemi, ilginç şekilde, anayasa fetişleştirmesinin düşüş gösterdiği bir zaman dilimi oldu. Bu alandaki canlanma ise 1924 Anayasası'nın "ihtilâl devrinin ihtiyaçlarına" uygun olduğunu, buna karşılık çok partili yaşamın "asgarî" gerekliliklerini bile karşılamaktan uzak kaldığını muhalefete düştükten sonra keşfeden Cumhuriyet Halk Partisi'nin 1953 Anayasa Tadilâtı Raporu ile başladı.
1961 Anayasası'nın fikrî arka plânını oluşturan bu rapor "iyi bir anayasa ile tüm sorunlara çâre bulunabileceği" tezinin yeniden gündeme getirilmesini sağladı. 1961 Anayasası, anayasa fetişizmini zirveye çıkaran bir metin oldu. Özgürlükçü vurgularına karşın, siyasetin alanını daraltarak vesayetçiliği hukukî bir zemine oturtan bu metnin toplumun tüm sorunlarına çare bulacağı fikri hatırı sayılır taraftar buldu. Günümüzde bile bu metne böylesi bir sihirli değnek olarak yaklaşarak, bu anayasa muhafaza edilebilseydi Türkiye'nin pek çok sorununun doğmamış olacağını savunanların sayısının hiç de az olmaması yaratılan fetişizmin ne denli etkili olduğunu tüm açıklığıyla ortaya koyar.
Bu anayasanın ülkeye "bol geldiği" ve toplumun sorunlarının ancak daha "dar," ve "sınırlayıcı" bir toplumsal sözleşme belgesi ile çözümlenebileceği tezi de ironik olmakla birlikte gerçekte "anayasa fetişizmi"nin dile getirilmesinden başka bir şey değildi. Bu metnin 1971 yılında "budanmasıyla" söz konusu hedefe ulaşılamadı. Bir anti-anayasa ve yasakçılık şâheseri olan 1982 Anayasası ise sorunlarını otoriter yollarla çözecek bir toplumun yeni fetişi olarak üretildi.
Anayasa fetişleştirme pratiklerimiz bize eşiğinde olduğumuz yeni anayasa hazırlama sürecinde ihtiyatlı olmamız gerektiği dersini vermektedir. Burada söylemeye çalıştığımız, toplumumuzun 1982 yılında kendisine zorla giydirilen "deli gömleği"ni çıkartmasının, kendisini otoriter devlet kontrolü ve vesayetçiliği hukukî zemine oturtan bir antiözgürlük belgesinden kurtarmasının yararlı olmayacağı değildir.
Bu anayasanın otuz yıl yürürlükte kalabilmiş olması Türk siyasetinin kurumsal zaafının da göstergesidir. Ondan kurtuluşun toplumumuzun demokratikleşmesi için zorunlu bir "ilk adım" olacağı konusunda neredeyse tüm toplum hemfikirdir. Ancak özgürlükçü, devlet değil "birey" merkezli, yeni vatandaşlık kavramsallaştırması ve millet tasavvurunu dile getiren bir anayasa "zorunlu bir ilk adım" olmakla birlikte her sorunumuza çare getirecek sihirli bir değnek olmayacaktır.
Bu önemli adımı büyük bir zihniyet devriminin izlemesi gerektiğini unutmamamız gereklidir.Doğruysa ne yapacağız?
1947 yılında bir yerel gazetecinin Atatürk'e ait fıkralar ve hâtıralar arasında zikrettiği, daha sonra ise "Bursa Nutku" olarak şöhret kazanan konuşma, siyasî parti toplantılarından mahkemelere, Tarih Kurumu Yönetim Kurulu tartışmalarından Senato görüşmelerine, köşe yazıları ve kitaplardan yüksek yargı kurumu üyelerince yapılan açıklamalara varan zeminlerde tartışılmıştır. Son olarak bir grup milletvekili tarafından dile getirilen toplumsal direniş çağrısının meşruiyet kaynağı olarak kullanılan bu "nutuk," genellikle, Atatürk'e aidiyeti çerçevesinde irdelenmiştir.
Söz konusu konuşmanın bâzı bölümlerinin 1949'da, üç sene evvel yapılan seçimlerde kullanılan usûlleri eleştirmek için gerçekleştirilen bir Demokrat Parti toplantısında okunması ciddî yankı bulmamışsa da metnin iktidar- muhalefet ilişkilerinin gerginleştiği bir dönemde, 19 Mayıs 1958'de, C.H.P. yayın organı Ulus tarafından neşredilmesi adlî takibata neden olmuş ve "bu sözlerin Atatürk'e ait olup olmadığı" üzerine şiddetli münakaşalara yol açmıştır. Bir süre sonra soğuyan tartışma nutkun, 1966'da dönemin "sol" gençlik hareketince kullanılmasını takiben tekrar dava konusu olmasıyla alevlenmiş, bu süreçte kendisinden görüş istenen Tarih Kurumu, yaptığı bir yönetim kurulu toplantısında söz konusu ifadelerin "meâlen" Mustafa Kemal'in yaptığı konuşmalardan alındığı kararına varmıştır.
Bu dönemde konu Cumhuriyet Senatosu'nda tartışılmış, yeni tanıklar bulunmuş, tarihçiler bilirkişi olarak görüş sunmuşlardır. Karşı tezler olarak ise metnin gerçekte Stalin'e ait olduğu ve komünistler tarafından Atatürk'e mâledildiği ileri sürülmüş ve dil uzmanlarınca uslûb analizi yapılarak Cumhuriyet kurucusuna aidiyetinin imkânsızlığının ispatlanmasına çalışılmıştır. Tartışma daha sonra Kemalist sol dışı sosyalist hareketin ivme kazanmasıyla eski hararetini kaybetmiştir.
2011'de konu üzerindeki tartışmanın hâlâ metnin "Atatürk'e ait olup olmadığı" çerçevesinde yapılması, söz konusu "nutkun" bir toplumsal direniş çağrısına ideolojik zemin oluşturması kadar ilginçtir. Nitekim bu çağrı hakkında yapılan suç duyurusunda "Atatürk'ün Bursa Nutku'yla ilgili kesin kanaat böyle bir konuşmanın olmadığı yönündedir. Atatürk'ün tüm konuşmalarını kaydeden Anadolu Ajansı, böyle bir konuşma metnini kaydetmemiş ve yayımlamamıştır" denmektedir.
Bu tartışma bir metnin bir tarihî şahsiyetin ürünü olup olmadığının ötesinde bir meselenin varlığını ortaya koymaktadır. Gerçek sorun Cumhurbaşkanı Mustafa Kemal'in 1933'de bir yemekte bu tür ifadeler kullanıp kullanmadığı değil, belirli bir bağlamda dile getirilen sözlerin başka bağlamlarda izlenmesi zorunlu ilkeler olarak kabul edilmelerinin ne denli anlam taşıdığıdır.
Bunun da ötesinde toplumumuzda âhir zaman Buhariliğine özenen bâzı akademisyenlerin değişik ifadelerin "Atatürk'e ait değil ama Atatürk'çe" oldukları yorumunu yaparak, Atatürk'ün sadece ne söylediğini değil, ne söyleyebileceğini de düşleyebilmeleri durumu daha da içinden çıkılmaz hale getirmektedir.
Bu A. G. Slutskii'nin, Lenin'in uzun süre Alman Sosyal Demokrat Partisi'ndeki revizyonist kanadı ihtilâlci Marxist zannettiğini ileri sürmesiyle başlayan büyük tartışma (bizzat Lenin bu konuda hataya düştüğünü ifade etmişti) sonrasında Stalin'in "belgeler ne derse desin gerçek bir Bolşevik"i eylemleriyle değerlendirmenin gerekli, dolayısıyla Lenin'in böyle bir tavır almasının imkânsız olduğunu savunması örneğinde de ortaya konduğu gibi, tarihî bir şahsiyetin almış olduğu tavırların yeniden belirlenmesi, ona dile getirmesi "gerekli" ifadelerin söyletilmesidir. Eğer "Bursa Nutku" uyguladığı siyasetlere, başka söylemlerine bakılarak "Atatürk'ün neler söyleyebileceği" temelinde üretildiyse böylesi bir durum söz konusudur.
Bu büyük çapta akademik bir tartışmadır. Daha önemlisi ise şüphesiz bu sözler gerçekten Mustafa Kemal'e aitse ne yapılmasının gerekli olduğudur. Mustafa Kemal Atatürk 1920 ilâ 1938 arasında Türk siyasetini şekillendiren bir lider olarak değişik bağlamlarda çeşitli görüşler ileri sürmüştür. İstiklâl Harbi sırasında gerçekte benimsemediği halde koşullar gereği sosyalist ve İslâmcı fikirler serdeden Cumhuriyet kurucusu, daha sonra -kısa süreli çok partili dönemler istisnâ edilirse- büyük bir dönüşüm programını gerçekleştiren bir tek parti lideri olarak konuşmuştur. Dolayısıyla kendisinin dile getirdiği görüşler belirli tarihî, toplumsal ve siyasî bağlam ve konumların ürünüdür.
Bu nedenle karşı karşıya olduğumuz sorun tek parti iktidarında, 1920 ve 1930'lu yılların siyasî bağlamında dile getirilen ifadelerin bir asra yaklaşan bir süre sonrasında çoğulculuk ve demokrasiyi geliştirmek isteyen bir toplum için ne gibi anlamlar taşıyacağıdır. Nasıl Mustafa Kemal'in Büyük Taarruz sırasında verdiği askerî direktifleri içinde üretildikleri bağlamdan soyutlayıp günümüzde bambaşka şartlarda gerçekleşecek bir muharebede uygulamak, iktidarında çıkarıldıkları için İstiklâl Mahkemeleri ve Takrir-i Sükûn Kanunları benzeri hukukî düzenlemeleri günümüzde yürürlüğe koymak mümkün değilse, eğer söylenmişlerse, 1933 koşullarında, kendine mahsus bağlamda, irticâlen dile getirilmiş ifadeleri günümüz demokratik toplumunda uygulamak imkânsızdır.
Her şeyden önce demokratik bir toplumda "Türk Gençliği" benzeri monolitik, aynı görüşleri benimseyen bir kitle kavramsallaştırması yapılamaz. Bunun yapıldığı var sayılsa dahi bu kitlenin temsilci ve sözcülerinin kimler olacağı, "Cumhuriyet'in tehlikede olduğu" kararının nasıl alınacağı benzeri sorunlarla karşılaşılır. Bunların da ötesinde bir demokraside "Türk Gençliği" olarak tavsif edilecek soyut bir kişiliğe zabıta ve adlî makamların önünde toplumsal olaylara müdahale hakkı tanınması düşünülemez.
Dolayısıyla yapılması gereken uslûb tahlili, isnad, Tarih Kurumu kararı benzeri araçlarla bir metnin gerçekten 1933'te tarihî bir şahsiyet tarafından dile getirilen ifadeleri yansıtıp yansıtmadığının tespiti değildir. Bu, çok sevdiğimiz bir ifadeyle, tarihçilere bırakılması gereken bir konudur. Yapılması gereken, Atatürk'ün ifadelerini dile getirildikleri bağlamlar içinde anlamak, değerlendirmek ve onları kutsallaştırmaktan kaçınmaktır. Sosyal demokrasi mümkün mü?

CHP'nin parti içi demokrasiyi artırma çabaları siyaset için olumlu bir adımdır. Ancak bu, CHP'nin temel sorununun "Kemalist" olmayan "sol" bir ideoloji yaratmak olduğunu unutturmamalıdır
CHP 16. Olağanüstü Kurultayı'nın mevcut tüzükte parti içi katılımı artırıcı değişiklikler yapma kararı alması, Michels'in "oligarşinin tunç kanunu" olarak kavramsallaştırdığı yönetici kadro egemenliği ve sürekliliğinin en uç biçimiyle yaşandığı toplumumuz siyaseti için olumlu bir adımdır. Buna karşılık CHP'nin lider ve tüzük değiştirerek konumunu farklılaştırabileceğini kabul etmek gerçekçi değildir.
CHP'nin yapması gereken birbiriyle bağdaştırılması mümkün olmayan kuram ve ilkelerden oluşan ideolojisini netleştirmek ve "sol" ile "sosyal demokrasi"yi ilişkisiz kavramlar üzerinden üretmeye son vermektir. II. Dünya Savaşı sonrasında sosyalizm ve sosyal demokrasiyi savunan partilerin "halk partileri"ne dönüştüğü, toplumsal tabanlarının çeşitlilik kazandığı doğrudur. Örneğin, 1945'te seçmeninin üçte ikisi işçi olan İngiliz İşçi Partisi'nde bu oran 1980 sonrasında %50'nin altına düşmüş, Almanya'da da benzeri bir gelişim yaşanmıştır. Buna karşılık "sol" ve "sosyal demokrasi," son tahlilde, "üretim ilişkileri" üzerinden tanımlanmak zorundadır.

Sol Kemalizm nasıl üretildi?
Sol Kemalizm sanayileşememiş, bunun doğal neticesi olarak da sosyalist/ sosyal demokrat hareketlerin son derece cılız kaldığı bir yapıda "sol"u farklı biçimde üretmişti. En iyi örneği resmen 1875'te kurulmakla birlikte kökleri daha eskilere giden Alman Sosyal Demokrat Partisi olan bu tür hareketler sanayi işçiliğinin kapitalist düzendeki haklarını savunmak amacıyla örgütlenmişlerdi.
Osmanlı düzeninde karşılığı olmayan bu çatışmanın yanı sıra John Kautsky'nin savunduğu gibi sosyal demokrat/sosyalist hareketlerin doğumunda etkili olan, iktisadî gücü kontrolünde tutan bir aristokrasinin de bulunmaması (Kautsky tezini güçlü sanayileşmeye karşı aristokrasinin bulunmadığı ya da kıta Avrupasına göre iktisadî gücünün sınırlı olduğu İngiltere, ABD ve Kanada örneklerinde "geç sosyalizm, hiç sosyalizm ve cılız sosyalizm" görülmesine dayandırmaktadır) iktisadî temelli bir "sol" yaratılmasını imkânsız kılıyordu. Bu nedenle 1920 Doğu Halkları Kongresine "sol" temsilciler olarak katılan İttihadçı liderler gibi CHP de tarihî süreç içinde "sol" ve "sosyal demokrat" konumunu farklı kavramlar üzerinden yaratmıştır. Kurucuları arasında eski komünistlerin de bulunduğu Kadro dergisi tarafından yaratılan Sol Kemalizm, "sol"u anti-emperyalizm, devletçilik, Schumpeter'in kapitalizm eleştirisi, şehirli orta sınıfları hedefleyen yeni Alman muhafazakârlığının temsilcisi Tatkreis hareketinin otarşi savunusuna varan tezleri ve "gelenek ve din karşıtlığı" üzerinden üretiyordu. Zaten Tatil-i Eşgâl Kanunu ile grevleri yasaklayan, sosyalistleri sürgün eden İttihad ve Terakki gibi, üretim ilişkilerine dayalı "sol"u tehdit olarak gören, sık sık "komünist tevkifatı" yapan rejimin "sol" ile başka şekilde ilintilendirilebilmesi mümkün değildi.
Yaratılan bu ideolojinin son tahlilde "sol" ile ilgisi yoktu. Antiemperyalizm ile gelenek ve din karşıtlığı "sol" söylemce de kullanılmakla birlikte ona özgü değildi. Sağ otoriterlik de devletçiliği savunuyordu. Schumpeter, Marx'dan fazlasıyla etkilenmişti; ama kapitalizmin onun ileri sürdüğü şekilde değil entelektüellerin korporatizme yönelmeleri neticesinde çökeceğini savunuyordu. Bu çerçevede üretilen "sol," üretim ilişkilerini gözardı ederken, "modernleşme" ve "sanayileşme"yi yukarıdan aşağıya bakarak değerlendiriyordu.
Diğer bir ifadeyle, Kadrocular da günümüz CHP liderleri gibi önemli olanın "demiryolu ve fabrikanın yapımı" olduğunu savunuyorlar, fabrikada çalışan "işçi"nin kavgasını üstlenmiyorlardı. Günümüzden geriye doğru bakıldığında gerçek anlamıyla "sol" olmayan, milliyetçilik, modernleşme ve geleneğe karşı tavır açılarından rejimin temel tezlerini tekrarlayan Sol Kemalizm'in iktidar tarafından neden bastırıldığını anlayabilmek kolay değildir. Bunun nedeni temel bir düşünsel çatışmadan ziyade rejimin bir entelektüeller grubunun "kendisinin ideolojisini yaratma vazifesini üstlenmesinden" duyduğu rahatsızlıktır.

Ortanın Solu'ndan günümüze
II. Dünya Savaşı sonrasında toplumumuzda siyaset yeniden düzenlenirken anti-emperyalizmi arka plana iten, gelenekle barışmaya çalışan muhafazakâr kalkınmacılık "merkez sağ" olarak kavramsallaştırılmış, Kadrocuların hâmisi İsmet İnönü'nün 1950 sonrasında yöneldiği "Sol Kemalizm" ise "merkez sol" ya da daha sonra kullanılan deyimle "ortanın solu" olarak siyaset yelpazesindeki yerini almıştı.
Bu hareket de kendisini, daha sonra üçüncü dünyacılıkla bağdaştırılacak anti-emperyalizm, geleneğe karşı otokratik modernleşme ve devletçilik üzerinden "sol" olarak tanımlıyordu. Bu yeni "sol"un 1930'lar Sol Kemalizminden ayrıldığı nokta anti-emperyalizm ve "mazlum halklar" söylemini, Türkiye'nin yeni ittifak ilişkileri nedeniyle törpüleyerek , devletçiliği ve geleneğin "karşıdevrimi"ne karşı otokratik modernleşmenin önemini ön plana çıkartmasıydı.
1960 Darbesi sonrasında Bülent Ecevit'in bu "solculuk"un sınırlarını zorladığı doğrudur. Ecevit bir yandan çalışma bakanı olarak 1961 Anayasası'nda zikredilen "toplu sözleşme ve grev" ile sendikalaşmayı düzenleyen kanunların 1963'te yürürlüğe girmesinde etkili olarak "üretim ilişkileri" temelli bir solculuğa yaklaşırken (günümüz CHP liderlerinin bununla değil fabrika kurmakla övünmeleri ilginçtir), öte yandan da gelenek ve din karşıtlığı ile yaşam tarzı modernliğinin "sol" olarak kavramsallaştırılmasına kuvvetli eleştiriler getirmişti. Kendisi ayrıca İskandinav Sosyal Demokrasi hareketinden etkilenen bir yorum da yaratmaya gayret etmişti.
Ecevit'in iktidardaki başarısızlığı, daha sonra "köy-kent" benzeri projelere yönelmesi ve üçüncü dünyacılığa duyduğu ilgi onun "sosyal demokrasi/sol"un tanımlanması alanında ciddî bir seçenek getirmiş olduğunu unutturmamalıdır. Ama onun bile tam anlamıyla vazgeçemediği "Kemalist Sol" 1980 sonrasında, yaratılan "İslâmî rejim tehdidi"nin de yardımıyla, "sol" ve "sosyal demokrasi"yi tanımlamada yeni bir tekel kurmuştur.

Kemalist sosyal demokrasi olmaz
Şu anda CHP'nin önündeki sorun kendine "Kemalist" olmayan, otokratik yaşam tarzı modernleşmesi ile geleneğe karşı alınan tavır ve üçüncü dünyacılıktan üretilmeyen "sol" bir ideoloji yaratmaktır. Unutulmaması gerekir ki, Kemalist sosyal demokrasi üretme çabası "Bismarckçı sosyal demokrasi" yaratma anlamsızlığında bir gayrettir. Sosyal Demokratları "vatansız serseriler (vaterlandslose Gesellen)," olarak tanımlayan, Sosyal Demokrat Parti ile sendikaları yasaklayan Bismarck'ın anti-Katolik Kulturkampf'ı, otoriter modernleşme siyasetleri ve demiryolları inşa etmesi onu "solcu" yapmıyordu. Silahsız millet
Toplumumuzda asker-sivil ilişkilerinin kendine özgü bir karakteri olduğu, bunun kültürel temelleri bulunduğu, sürekli olarak tekrar ederek içselleştirdiğimiz pek çok kavramsallaştırma gibi anlamlı temellere dayanmamaktadır.
Seçimlerde siyasete yöneltilen en önemli talebin "bedelli askerlik" olduğu bir toplumun, "asker-millet" niteliği taşıdığını, kültürel nedenlerle, olağandışı bir sivil-asker ilişkisine sahip olması gerekliliğini savunmak fazla anlamlı değildir.
Bu mutasavver "kendine özgü" ilişki de pek çok tabumuz gibi geçmiş bir gerçekliğin dile getirilmesidir. Buna karşılık dokunulmazlık ve tartışılmazlığını uzun süre korumuştur.
1826 öncesi Osmanlı toplumunda askerî ve sivil alanların iç içe geçtiği doğrudur. Ancak bilhassa Tanzimat sonrasında söz konusu alanların birbirinden ayrılmaya başladığı da bir gerçektir.
Osmanlı bürokratik reformu ve yeni ordu teşkilâtlanması bu ayrışmayı pekiştirerek iki saha arasında eski dönemde var olan geniş gri alanı tedricen ortadan kaldırmıştır.
Askerî ve sivil alanların birbirinden ayrılması ve bunlardan birincinin ikincinin kontrolü altına girmesine karşın, "cihet-i askeriye"nin özerkliğini gitgide artırması evvelce görülmeyen bir iktidar mücadelesini de beraberinde getirmiştir. Yeni askerî örgütlenme Yeniçerilerin tersine içinden çıktığı toplumun değerlerini yansıtan, kendini gelenekle eklemleştirmiş bir sınıf yerine, modernleşme alanındaki öncülüğü nedeniyle, kendini toplumun diğer kesimlerinden farklı, onun üstünde gören, gelenekle olan ilişkisini ise çatışma temeline oturtan bir bürokratik sınıf yaratmıştır.
"Cihet-i Askeriye"nin özerklik ve etki alanını genişletmeye çalışan bu yeni askerî sınıf, arzularının kavramsallaştırılmasını Mekteb-i Harbiye reformunu da gerçekleştiren bir Alman askerî strateji kuramcısının çalışmalarında bulmuştur. Colmar von der Goltz 1883'te yayınladığı ve Millet-i Müsellâha (Silahlı Millet) adıyla Türkçeye çevrilerek dünya askerî strateji literatüründe kendine saygın bir yer edinen Das Volk in Waffen eserinde yaygınlık kazanmaya başlayan Sosyal Darwinizm'in de etkisiyle sanayileşme sonrası dünyasında "savaşın kaçınılmazlığı" nı vurguladıktan sonra, bu nedenle, geleceğin harplerinin cephede orduların vuruşması değil silahlanmış milletlerin topyekûn mücadelesi şeklinde geçeceğini savunmuştu. Goltz'a göre bu nedenle ordu komuta kademesi toplumun örgütlenmesi ve idaresinde daha önemli bir rol oynamalıydı.
Bizzat Goltz'un ıslâh ettiği bir kurumda onun zikredilen kitabını okuyarak eğitilen Osmanlı erkân ve ümerâsı düşüncelerini kuramsallaştıran "Silahlı Millet" fikrini içselleştirmekten öte idealize etmiştir. Son üç kuşak Osmanlı subay kadrosu kendilerini böylesi bir "millet"in yaratıcısı, bilinç aşılayıcısı ve doğal idarecileri olarak görmüştür.
Bu kadronun kendine biçtiği doğal toplum liderliği rolünün nasıl icra edileceği alanında iki temel yaklaşım ve siyaset geliştirilerek uygulanmıştır. Bunlardan birincisi ordunun bir kurum olarak "silahlı millet"in yol göstericisi olması, ikincisi ise subayların geniş çaplı katılımıyla paramiliter karakterli, daha sonraki Arap Baasçılığına benzer, bir örgütlenmenin yaratılmasıydı.
On Temmuz İnkılâbı'nı gerçekleştiren örgüt, Enver, Niyazi, Cemal Beyler benzeri orta rütbelerdeki subayların eylemci boyutu üstlendikleri bir yapılanmaydı. Buna karşın ordunun komuta kademesi silahlı kuvvetlerin "silahlı millet"e maceracılık olarak yorumladıkları bu tür bir örgütlenme aracılığıyla değil, bir kurum olarak yol göstermesinin gerekliliğini savunuyordu.
Siyasete kurumsal müdahaleyi ve siyaset üretiminde ordunun ağırlığının güçlendirilmesini savunan komuta kademesi ile bunun İttihad ve Terakki Cemiyeti'nin askerî kanadı aracılığıyla gerçekleştirilmesini arzulayan genç subaylar arasındaki çatışma 1913 yazına kadar sürdü. Mahmud Şevket Paşa ve Enver Bey'in önderlik ettikleri bu iki yaklaşımın mücadelesi, ordunun siyasete kurum olarak hâkim olmasını savunan birinci liderin katli sonrasında genç subayların galibiyetiyle neticelendi.
Bu subaylar daha sonra orduya bir kurum olarak da egemen olunca söz konusu çatışma anlamını yitirdi.
Ordunun lider rolünü fiilen uyguladığı, kurucusu ve önde gelen idarecileri subay olan Türk ulus-devleti bu açıdan bir
"Türk millet-i müsellâhası" karakteri arz ediyordu. Önde gelen "sivil" lider ve bürokratların asker kökenli olduğu bir yapıda, ordu devlet inşaı alanında doğal olarak başat rol oynadı.
1950 seçimleri ise pek çok alanda olduğu gibi asker-sivil ilişkilerinde de büyük bir değişimin habercisi oldu. Yeni oluşum her şeyden önce ordunun liderlik ettiği bir "silahlı millet" düşüncesiyle çatışıyordu.
Bu tarihten günümüze ulaşan süreçte ordu gerek kurumsal düzeyde, gerekse de muhafazakâr eylemci orta rütbeli subaylar aracılığıyla siyasete müdahale ederek "silahlı millet"e önderlik, ona yol gösterme rolünü yeniden tesise çalıştı. Bu nedenle 1960 ve 1971'de bazı üyelerinin bir Türk Baasçılığı yaratılmasını da arzuladıkları değişik örgütlenmelerce gerçekleştirilen müdahalelere karşılık, 1961 sonrasıyla 1980 ve 1997'de kurumsal ağırlık koyuş ve silahlı kuvvetler liderliğinin yasal zemine oturtulmasına yönelik girişimler yaşandı.
Son yıllardaki gelişmeler kökleri bir asır öncesine giden bir mücadelenin halen sürdüğünü ortaya koymaktadır. Ancak her iki yaklaşımı savunanların da göremedikleri bir husus, on dokuzuncu asır sonu "silahlı millet" fikrine dayalı bir liderliğin günümüz Türkiyesi'nde bir anakronizm haline gelmiş olduğudur.
Bu tez zikrettiğimiz düşünsel temellerin yanı sıra askerlerin eğitim, bilgi ve modernliği anlama alanlarında diğer toplum unsurlarından üstün oldukları tezine dayanıyordu.
Bir asır öncesine ait bir gerçekliği dile getiren bu tespit günümüzde fazla anlam taşımamaktadır.
Buna rağmen bu alanda gösterilen ısrarcılık bu kavramsallaştırmanın yeni subay kuşaklarına aktarılmasının sürdüğünü kanıtlamaktadır. Askerî eğitimin günümüzde "silahsız millet"in üniformalı vatandaşlarının yetiştirilmesini hedeflemesi bu alanda şüphesiz anlamlı bir başlangıç olacaktır.
Yeni Osmanlılık bir "Çöpten Adam" mıdır?
"Yeni Osmanlılık" (Neo-Ottomanism) son yıllarda popüler olan bir kavramsallaştırmadır. Osmanlı tarihine yönelik ilginin artışı, yaklaşımın farklılaşması ve eşanlı olarak Türk dış siyaset yapımının farklı seçenekleri göz önüne almaya başlaması nedeniyle yaygın biçimde atıfta bulunulan bu kavram genellikle eleştiri amacıyla kullanılmaktadır.
Amerikan basınının önde gelen temsilcileri tarafından "Türkiye'nin Avrupa'dan uzaklaşarak bir zamanlar üç kıtaya yayılmış olan bir imparatorluğa yönelmesi," benzeri ifadelerle tanımlanan bu kavram daha önemsiz yayınlarda, Mavi Marmara olayının "Yeni Osmanlı, Asyalı, İslâmcı Türkiye'nin AB'ye katılmamasının gerekliliğini ortaya koyan bir işaret olduğu"ndan, ABD Başkanı Obama'nın farkında olmadan "Tüm Ortadoğu liderlerinden daha fazla Facebook arkadaşına sahip bulunan Türk başbakanının Yeni Osmanlı Hilâfeti" düşünü gerçekleştirmesinin zeminini hazırladığına ulaşan eleştirilerin dile getirilmesine aracı olmaktadır.
Bu açıdan bakıldığında "Yeni Osmanlılık," ithamları 1906 Dinşavay olayı sonrasında Avrupa'yı kaplayan "Panislâmizm Tehdidi" paranoyasına benzetilebilir. Eğlence için güvercin avlayan İngiliz askerleri ile geçim kaynakları olan kuşların telef edilmesine karşı çıkan Mısırlı köylüler arasında bu tarihte yaşanan kavga sonucunda bir askerin güneş yanığı nedeniyle ölmesi, Dışışleri Bakanı Sir Edward Grey tarafından "Mısırla sınırlı kalmayıp tüm Kuzey Afrika'ya yayılan bir fanatizmin yükselmesi" olarak yorumlanmıştı. Sonrasında ise bunun arkasında, Tanzimat'ın Batı ile iyi ilişkiler sürdürme temeline dayalı dış siyasetini bırakarak "Panislâmist amaçlar gütmeye başlayan" Osmanlı hükûmetinin olduğu iddia edilmiş ve uzun sürecek bir tartışma başlatılmıştı.
"Yeni Osmanlılık" paranoyası, Amerikaların sevdiği bir deyimle, Türkiye Cumhuriyeti'nin Soğuk Savaş sonrası dünyada kazandığı yeni konumu ve toplumumuzun geçmişine yaklaşımındaki değişimi kavrayamayan ve Osmanlı tarihi hakkında da fazla bilgisi olmayan çevreler tarafından yaratılmış bir "çöpten adam"dır. Yaratılan bu "sözde tehdit" daha sonra eleştirilere maruz bırakılarak mahkûm edilmekte, ancak pek az kimse bunun gerçekte söz konusu tenkitleri dile getirmek amacıyla üretilmiş bir "çöpten adam" olduğunu vurgulamaktadır.
Her şeyden önce varsayılan "Yeni Osmanlılık" siyasetinin neden "Türkiye'nin Avrupa'dan uzaklaşması"nı gerekli kıldığını anlayabilmek mümkün değildir. Geliştirilen bu kurgunun tersine Osmanlı, Batı Avrupa için "Öteki" olmakla beraber "Zulular" benzeri bir "Öteki" değil, "Avrupalı bir Öteki" idi. Osmanlı'nın kendine ait imajında da İstanbul'un batı ve doğusunda Rumeli ve Anadolu imparatorluğun iki temel yaşam alanı olarak uzanırlar, Arab Vilâyâtı da bunun arka plânını oluştururdu. Zaten düşmanları dahi Osmanlıyı, başka bir kıtanın değil, "Avrupa'nın hasta adamı" olarak tanımlıyorlardı.
1878'e kadar Avrupa'nın geri kalan kısmından Tuna nehriyle ayrılan, 1912'ye kadar "İşkodra'dan Basra'ya" ifadesiyle tanımlanan Osmanlı Devleti, Avrupalı olmanın yanı sıra asırlarca bu kıtadaki dengenin önemli güçlerinden birisi olmuş, 1856'da ise bu durumu resmiyet kazanmıştı. Dolayısıyla "Yeni Osmanlı" siyaseti yapmak arzusunda bulunan kimselerin "Avrupa'dan uzaklaşmak" gibi bir amaçlarının olması gerekmez. Böyle amaçları "Yeni Osmanlılık" olarak tanımlamak ise anlamsız olur.
İkinci olarak, "Yeni Osmanlılık" siyasetinin alıcısı yoktur. İmparatorluktan milliyetçi hareketler liderliğinde ayrılan eski Osmanlı anâsırı ulus-devletlerini inşa ederlerken Osmanlı geçmişini "Türk idaresi altında sömürgeleştirilme" bağlamında tarihselleştirmişlerdir. Bu ülkelerde Osmanlı tarihi Türkiye'nin aksine toplumun parlak geçmişi şeklinde değil, esaret altında geçirdiği karanlık dönemi olarak hatırlanır. Osmanlı geçmişi denince Suriye ve Lübnan'da Cemal Paşa'nın Suriye Valiliği sırasındaki uygulamaları, Bulgaristan'da Batak katliamı, Makedonya'da Kruşevo şehrinin yakılıp yağmalanması, Arnavutluk'da Şevket Turgut Paşa'nın te'dib harekâtı vurgulanır ve tarih, "muhteşem yüzyıl" değil, bu tür bağlamlar üzerinde inşa edilir.
Söz konusu tarih, Osmanlı hâkimiyetinin oldukça kısa sürdüğü, üçyüz yılı aşkın bir süre önce başka bir imparatorluğun egemenliğine geçişle sona erdiği Macaristan'da bile ancak yakın dönemlerde nispeten soğukkanlı bir bakış açısıyla ele alınabilmeye başlanmıştır. Ulus-devletlerini, "Türk esaret zincirinden kurtulma" temelli milliyetçilikler üzerine inşa etmiş Balkan ve Ortadoğu toplumlarının böylesi bir yaklaşıma ulaşabilmeleri için uzun sürelerin geçmesi gerekmektedir.
Soğuk Savaş sonrası dünyada farklı dış siyaset seçenekleri ile karşılaşan ve son yıllarda bunları dengeli biçimde kullanmaya başlayan, otarşiyi kutsayan ekonomik zihniyetten kurtulması neticesinde dünyaya açılan, geçmişi ve kültürünün temel öğeleri ile kavga etmeyi bırakan, demokratikleşmenin tabiî neticesi olarak kamuoyunun dış siyaset yapımını daha fazla etkilediği yeni Türkiye, doğal olarak, yirminci asır Türkiyesi'nden farklı politikalar izlemektedir. Yeni Türkiye'den, yirminci asır Türkiyesi'nin Birleşmiş Milletler'deki 1958 Cezayir bağımsızlık oylamasında izlediğine benzer siyasetler beklemek, bunlar gerçekleşmediğinde de Yeni Osmanlı düşleri nedeniyle "eksen kayması" yaşandığını düşünmek anlamsızdır. Unutulmaması gereken bir diğer husus proaktif karakter kazanan Türk dış siyaset yapımının Osmanlı coğrafyası dışındaki alanları da kapsamasıdır.
Türk dış siyaset yapımındaki bu tabiî değişimi anlamaya çalışmak yerine onu "Yeni Osmanlılık" olarak mahkûm etme gayreti gerçekte bir çöpten adam yaratmanın ötesine gitmemektedir. Buna karşın belirli Osmanlı söylemlerinin söz konusu çöpten adam üzerinden paranoya inşa eden çevrelerin yelkenlerini şişirdiği de unutulmamalıdır.
Toplumumuzun geçmişiyle kavgayı bir kenara bırakması, kendi kendini sömürgeleştirmiş olduğu benzeri anlamsız tezleri ciddiye almaması, Osmanlı geçmişini neolitik çağlardaki "uygarlık kurucusu Türklerle" günümüz bireyleri arasında yaşanmaması çok daha iyi olmuş olacak bir karanlık parantez olarak görmemesi pek tabiî anlamlıdır. Ancak dikkatsiz şekilde dile getirilecek söylemlerin paranoya inşaatında harç olarak kullanılabileceği de gözden uzak tutulmamalıdır. Ötekinin ötekisi olmazsa öteki de olmaz
Hegelyen bir kavram olan ve daha sonra Lacan benzeri psikoanalistler tarafından günümüzdeki anlamıyla yeniden tanımlanan "Öteki" ve "Ötekileştirme" kavramları, bunların gerçekte güç hiyerarşisi yaratma amacına yönelik farklılaştırma araçları olduklarının Edward Said tarafından vurgulanması sonrasında popülerlik kazanmışlardır.
Bu açıdan değerlendirildiğinde toplumumuzun ilginç özelliklerinden birisi de "Ötekileştirilen"lerin biraraya geldiklerinde toplumun çoğunluğunu oluşturmalarıdır. Buna karşın, farklı nedenlerle "Öteki" haline getirilen toplulukların her biri aynı işlemi diğer kategoriler üzerinde gerçekleştirerek kendi "öteki"lerini ürettiği için, belki de farkında olmadan, bir "ötekiler" hiyerarşisi yaratmaktadır. İlginçtir ki, bu sıralama içindeki topluluklar hiyerarşinin varlığından şikâyetten ziyade onun en tepesinde oturanlarla yapılacak pazarlıklar çerçevesinde diğer "ötekiler"e göre daha avantajlı bir duruma kavuşma çabası içine girmektedirler.
Hiç şüphesiz toplumumuzda varlığına işaret ettiğimiz bu "ötekiler" hiyerarşisinin tarihî temelleri vardır. Ahmed Cevdet Paşa Islahat Fermanı'nın 1856'da ısdarı sonrasında pek çok Rumun herkesin eşitlenmesini hedefleyen bu gelişmeden memnun olmadığını ve "Devlet bizi Yahudilerle beraber etti. Biz İslâm'ın tefevvukuna (üstünlüğüne) râzı idik" dediklerini nakletmektedir. Benzer şekilde herkesin kâğıt üzerinde eşitlendiği bu tarihten sonra da değişik Osmanlı cemaat ve etnik grupları, söz konusu müsâvâtın gerçek hayatta uygulanmasının temini, herkesi birleştiren ortak paydaların tahkimine yönelik çabalar yerine kendilerini hiyerarşide diğer "ötekiler"in önüne geçirme gayretlerine hız vermişlerdir.
1870'de Bulgar entelektüelleri, Sultan'a aynı zamanda Bulgar Çarı olarak taç giyerek imparatorluğu Avusturya-Macaristan benzeri bir yapıya dönüştürmesi teklifinde bulunmuşlardı (Saray bahçesine atıldığı ileri sürülen bu arizanın Osmanlı yetkililerinin eline ulaştığı şüphelidir). 1908'de Athanasios Souliotis-Nikolaidisliderliğinde kurulan Organosis Konstantinoupoleos ise Türk- Yunan ortaklığıyla gerçekleştirilecek yeni Bizans devleti tasavvurunu Osmanlı Rumları arasında yaymaya gayret etmişti. Harb -i Umumî öncesinde sıranın kendilerinde olduğunu düşünen Araplar da İttihad ve Terakki Cemiyeti liderlerine benzer bir teklifle yaklaşmışlardı. İlginçtir ki, 1870'de Bulgarlar Rumların, 1908'de Rumlar Slavların, 1913'de ise Araplar Türkler dışındaki anâsırın önüne geçmeyi temel hedefleri olarak görüyorlar, bunu Osmanlı vatandaşlığı benzeri ortak paydalarda eşitlenmekten daha anlamlı buluyorlardı. Yerel düzeydeki misâllere bakıldığında da aynı durum gözlenebilir. Meselâ Cebel-i Lübnan'da, merkez tarafından her ikisi de "Öteki" olarak görülen Marunîler ve Dürzîler, "daha iyi Öteki" olma savıyla Osmanlı'nın bölgede, siyaset yapım ortağı olarak, kendilerini tercih etmesini arzuluyorlardı.
Osmanlı'nın önce dinî, imparatorluğun son yıllarında ise etnik temelde "ötekileştirdiği" toplulukların hiyerarşide yükselme çabaları dağılmaya kadar sürdü. Erken Cumhuriyet'in millet tasavvuru ise iddia edildiği gibi "imtiyazsız, sınıfsız kaynaşmış bir kütle" yaratmak bir yana, toplumun çoğunluğunu yeni değerler çerçevesinde "ötekileştirdi." Artık toplumun ekseriyeti "Öteki" haline gelmişti. Bu gelişmenin temel nedeni ise Osmanlı tasavvurlarıyla karşılaştırıldıklarında, Cumhuriyet tasavvurlarının gerçek hayatla olan ilişkilerinin oldukça zayıf olması ve bunun neticesi olarak radikal karakter taşımalarıydı.
Sünni Müslümanlık ve imparatorluğun son yıllarında Türklük gibi oldukça geniş tabakalar üzerinden yapılan Osmanlı "ötekileştirmesi" ile karşılaştırıldığında, Cumhuriyet ötekileştiriciliği çok daha dar ve dışlayıcı bir ideolojinin içselleştirilmesi bağlamında gerçekleştiriliyordu. Bunun tabiî sonucu olarak da sadece farklı mezhep mensupları değil, dindarlıklarını bireysel düzeyde tutamadıkları takdirde Sünniler de "Öteki" haline geliyorlar, benzer şekilde sadece Türkler dışındaki etnik gruplar değil, milliyetçiliği farklı yorumlayan Türkler, rejimin muzır nitelendirdiği fikirleri savunanlar, sosyalistler, liberaller kolaylıkla ötekileştiriliyorlardı.
Her türlü farklılığın "ötekileştirme" nedeni sayıldığı bir toplumun değil "kaynaşmış bir kütle" oluşturmak, beraberce yaşayabilmesi dahi imkânsızdır. Böylesi bir yöntem izlendiğinde, toplum çoğunluğunun "Öteki" olması nedeniyle her türlü farklılık bir "sorun" haline gelmektedir. Bireylerin kimlikleri, inançları ve düşünceleri nedeniyle "sorun," hattâ "tehdit" kategorilerinde "ötekileştirilmeleri," ilginçtir ki, sadece merkezî düzeyde yapılmamaktadır. Bu tür ötekileştirmenin yanı sıra "ötekileştirilen"ler de, farklılıkları reddetmeyen, onları içselleştiren, ortak paydalarda buluşturan bir yapı talep etmek yerine, tıpkı "devletin kendilerini Yahudilerle aynı düzeye getirdiğinden" yakınan Osmanlı Rumları gibi kendilerinin "en fazla müsaadeye mazhar Öteki" olacakları bir düzenin özlemini çekmektedirler.
Dolayısıyla, zannedildiğinin tersine, "ötekileştirilme" ve değişik toplumsal tabakaların bu yolla "sorunlaştırılması" merkezdeki köklü zihniyet değişimiyle sona ermeyecektir. Bunun gerçekleşebilmesi için "ötekileştirilen"lerin de farklılıkların "ötekileştirme" nedeni olarak görülmediği, kimlik, inanç ya da düşüncenin belirli bir hiyerarşik karşılığı olmadığı bir yapıyı hedeflemeleri gerekmektedir. Diğer bir ifadeyle ötekinin varlığı onun da kendi "ötekisi"ni yaratmasıyla mümkün olabilmektedir. Bu yapılmadığında, bu temel üzerine şekillenen hiyerarşik düzen kumdan kuleler gibi dağılacaktır.
Tarihî temellere dayanan ve fazlasıyla içselleştirilerek inanç haline dönüşen "ötekileştirmeler"den vazgeçilmesi kolay olmamaktadır. Ancak, her topluluk kendinden "daha Öteki," bu nedenle de daha fazla dışlanan ve cezalanan toplulukların varlığıyla teselli bulmak, "en fazla müsaadeye mazhar Öteki" yarışında öne geçmeye çalışmak yerine, farklılıkların olağan görüldüğü, "sorun" olarak tanımlanmadığı bir yapıyı temel tercihi haline getirdiğinde bunların zannedildiğinden daha kolay değişebileceği de görülecektir. Bunu yapmanın en kolay yolu ise "ötekileştirilen" ile pazarlık yapmanın, onunla başkalarının dışlanacakları bir ortaklık kurmanın ötesine geçen, kimsenin Öteki olmadığı bir yapıyı tasavvur edebilmektir.
Yazımızın başlığında da ifade etmeye gayret ettiğimiz gibi ötekinin öteki yaratmadığı bir yapıda "Öteki" de olmayacaktır. Bunu gerçekten arzulayan herkesin iğneyi kendine batırmasında yarar vardır.Üç modernlik tarzı
Yaklaşık iki asırdır modernliğin (daha sonra da postmodernliğin) getirdiği sorulara cevap vererek yeni bir modernite oluşturmaya gayret eden toplumumuzda bu alanda tarihî süreç içinde üç temel yaklaşım gözlenebilir.
Bunlardan birincisi yasakçılıkla desteklenen tektipleştirici otoriter modernleştirmeciliktir. En çarpıcı misâlleri II. Mahmud ve erken Cumhuriyet uygulamalarında görülen bu yaklaşım, "eski"yi ortadan kaldırarak tekil bir modernlik yaratma ve bunu gerekirse zor kullanarak topluma benimsetmeyi hedeflemiştir.
Bu alanda gözlenen ikinci yaklaşım ise "eski" ile "yeni," gelenekle ilintili olanla onu reddedeni bir arada yaşatarak, bunların beraberce yeni bir modernlik yaratmalarına müsaade etme siyasetidir. Tarihî süreçte bu siyasetin gerçekte liberal bir anlayıştan ziyade "yeni"nin, kendisiyle rekabet edemeyeceği varsayılan,"eski"yi tedricen ortadan kaldıracağı varsayımıyla, yasaklayıcı modernleştirmeciliğin doğuracağı tepkilerden kaçınma isteminden kaynaklandığını belirtmek doğru olur. Buna karşın bu yaklaşım neticede bir değil çok sayıda "modernlik" olabileceği ve geleneğin de kendisini modernlikle bağdaştırarak yeni modernlikler yaratılmasına katkıda bulunabileceğinin anlaşılmasına yardımcı olmuştur. Tanzimat sonrası "Osmanlı modernliği" ile 1950 sonrası Türk modernleşmesi, dönemsel farklılıklar göstermekle birlikte, bu anlayışın ürünüdür.
Modernleşme konusunda benimsenen üçüncü siyaset ise bizatihi geleneğin modernite ile bağdaştırılabileceği, onun tekil modernlik tezi savunucularının iddia ettiklerinin tersine farklı modernlikler yaratılmasına ciddî katkılarda bulunabileceği varsayımından hareketle bunun, bilinçli olarak, yaratılmaya çalışılmasıdır. İki asrı aşan tarihî süreçte II. Abdülhamid dönemi ile 1983 sonrası (28 Şubat süreci benzeri parantezler bir kenara bırakılırsa) Türk modernleşmeleri bu alandaki en çarpıcı yaklaşımlardır.
Bu farklı modernleşme anlayış ve siyasetlerinin çoğulculukla ilişkisi ise oldukça karmaşıktır. Tektipleştirme hedefli, yasakçı modernleşme tabiatı gereği otoriter karakter taşımıştır. Bu tür modernleşme gayretlerinin sergilendiği II. Mahmud ve erken Cumhuriyet dönemlerinin siyasî otoriterliğin zirveye ulaştığı zaman dilimleri olması tesadüf eseri değildir. Buna karşılık farklı modernliklere izin veren Tanzimat modernleşmesi bürokratik diktatörlük altında gerçekleşirken, 1950 sonrası uygulamaları göreli çoğulculuk ortamında sahneye konulmuşlardır. Gelenek-modernite ilişkisini farklı yorumlayan, bunların bağdaştırılmasıyla farklı modernlikler yaratılabileceğini savunan siyasetler ise II. Abdülhamid rejimi gibi otoriterlik vurgusu fazlasıyla baskın bir yapıyla, bunun tam tersine Türk siyasetinin liberalleştiği bir dönemde uygulanmışlardır.
Dolayısıyla tektipleştirme hedefleyen yasakçı modernleşme ile otoriterlik arasında doğrudan bir ilişki var olmakla beraber diğer iki modernleşme ile çoğulculuk arasında böylesi basit bir paralellik kurulması oldukça zordur. Burada önemli olan modernleşmenin biçimi, diğer bir ifadeyle, bunun yukarıdan aşağıya ya da tabandan gelen talepler çerçevesinde gerçekleşmiş olmasıdır.
1983 öncesi Türk modernleşmesinin temel sorunu yukarıdan aşağıya yapılmaya çalışılmasıdır. 1950'den sonra bir yumuşama gözlendiği, kitlelerin bu alandaki tercihlerinin de göz önüne alındığı, farklı modernlikler olabileceğinin kabullenildiği doğrudur; ama gerçek anlamıyla yukarıdan aşağıya, çoğulcu bir modernlik anlayışının son yirmi beş yıla ait bir gelişme olduğunun vurgulanması gerekir.
Bu nedenle söz konusu modernlik benzer bir anlayışın yukarıdan aşağıya yaratılmaya çalışıldığı II. Abdülhamid dönemi çabalarıyla önemli bir farklılık gösterir. Meselâ Saray desteğiyle çıkarılan Hanımlara Mahsus Gazete'nin gelenek ile modernliği bağdaştırarak, modernliği Tanzimat sonrasının aşırı Batılılaşmasından farklı biçimde yorumlayan "ideal kadın tipi," günümüzde dile getirilen benzer sentezlerden bu alanda farklılık gösterir. Söz konusu ideal kadın tipi son tahlilde yukarıdan aşağıya seçkinler düzeyinde bir değişikliğe neden olurken, günümüzde var olan bundan çok farklı yorumlar yapmayan sentez aşağıdan yukarıya, kitleyi kapsayan bir dönüşümü gerçekleştirilmektedir.
Farklı modernliklerin beraber yaşamaları, bunların aşağıdan yukarıya oluşturulmalarının ne denli ehemmiyet taşıdığı unutulmamalıdır. Bu toplumumuzun en ciddî sorunlarından birisi olan seçkin-kitle (avam-havas) kültürleri arasındaki büyük uçurumun kapatılmasına hatırı sayılır katkıda bulunmaktadır.
Her toplumda seçkin ve kitle kültürleri arasında farklılık bulunması doğaldır. Ancak bu kültürlerin birbiriyle neredeyse hiç ilişkisi bulunmayan yapılar halini almaları ciddî sorunları beraberinde getirir. Tanzimat sonrasının aşırı Batılılaşmasıyla ortaya çıkan bu uçurum, Devr-i Hamidî'de bir ölçüde kapanmış, yaratılan yeni Osmanlı modernliği ciddî bir bağdaştırma yaratmıştı. Erken Cumhuriyet ideolojisinin tekil modernlik yaklaşımı ve otoriter uygulamaları aradaki makasın yeniden açılmasına yol açmıştır. 1950 sonrasında tekrar kapanmaya başlayan bu uçurum, bilhassa 1983 sonrasından itibaren, yukarıda zikrettiğimiz parantezler dışında, artan bir ivme ile her toplumda var olan olağan bir açıklığa dönüşmeye başlamıştır.
Bunun her şeyden önce toplum niteliği kazanmak adına ne kadar önemli olduğu göz ardı edilmemelidir. Bu nedenle "gericilik," "taassub," hattâ bizzat "modernlik düşmanlığı" olarak yorumladıkları farklı modernliklerin kendi tekil modernlik alanlarını işgale kalkıştıkları, onu kirlettiklerini düşünen bireylerin bu tavırlarını yeniden değerlendirmeleri anlamlı olabilir. Farklı modernlikler, seçkin ve kitle kültürleri arasındaki farklılıkları azaltarak, bunlar arasındaki gri alanları genişleterek, gerçekte, toplumsal kaynaşmayı artırıcı bir rol ifa etmektedirler.
Burada dikkat edilmesi gereken bir husus da aşağıdan yukarıya oluşturulan, gelenekle modernliği bağdaştıran yaklaşımın dışlayıcı ve kendisinin maruz kaldığına benzer tektipleştiricilikten kaçınmasının gerekliliğidir. Uzun süre aşağılanan, modernlikleri sorgulanan kesimlerin, duydukları mağduriyet nedeniyle, benzer tutumları benimsemeleri toplumsal kaynaşmanın yaratılmasının önünde ciddî bir engel oluşturur.
Farklı modernliklerin doğal karşılandığı, bunların çatışmadan bir arada var olabildiği bir Türkiye, kendilerine seçkinlik atfedenlerin kapalı, steril alanlarda tekil modernlik yaşadığı yapılara kıyasla çok daha "modern" ve kaynaşmış bir toplum olacaktır. Meselenin adını doğru koyalım, halline çalışalım
Toplumsal sorunların varlığını reddetmek, onların gerçekte var olmadıklarını savunmak ve bunu sürekli tekrarlayarak içselleştirmek, kısa, hattâ orta vâdeli rahatlamaları beraberinde getirebilir. Ancak bu tür "olanın olmadığına inanma ve inandırma" siyasetleri sorunları uzun vâdede büsbütün içinden çıkılmaz hale sokmaktan başka bir işlev görmezler. Çünkü bunlar bir taraftan toplumun bir bölümünün var olmayan bir gerçekliğe yönelik inanç geliştirmesine neden olurken, öbür taraftan da varlığı inkâr olunan "sorunun" temsilcilerini radikalleştirirler.
Türk siyasetinin adını bile koymakta zorlandığı "Kürt Meselesi" bu hususta verilebilecek en güzel misâllerden birisidir. Yıllarca "Güneydoğu Meselesi" benzeri isimlerle atıfta bulunulan bu sorun, toplumun bir kesiminin "Türkiye'de herkesin Türk olduğu" inancını içselleştirmesine, buna karşılık varlıkları inkâr olunanların da mağduriyet temelli, kuvvetli milliyetçi vurgular içeren bir kimlik siyasetine daha sıkı biçimde sarılmalarına yol açmıştır.
Burada bir parantez açarak söz konusu sorunun ulus-devlet inşaı sonrasında kangren hale gelmekle beraber, Cumhuriyet öncesi geçmişi olduğunu belirtmekte fayda vardır. "Arnavut Sorunu"nu içinden çıkılmaz hale getiren İttihadçı millet tasavvuru ve siyasetlerinin bu meselenin kaynağı olmaması gibi, Erken Cumhuriyet millet tasavvuru ve sonrasında izlenen siyasetler, meselâ12 Eylül Rejimi uygulamaları, "Kürt Sorunu" nun şu anda karşımızda durduğu şekle evrilmesinde belirleyici rol oynamakla beraber, bizatihi onun yaratıcısı değildirler.
Meselenin detaylarında kaybolmak yerine büyük resme baktığımızda göreceğimiz, hızla merkezileşmeye çalışan bir imparatorluk yapısının milliyetçilik çağında, Avrupa müdahalesinin de hızlandırıcı etkisiyle çok sayıda ulus-devleti doğurmasıdır. Sınırları isyanlar, bağımsızlık savaşları ve barış konferansları neticesinde karakuşî kıstaslarla belirlenen bu ulus-devletler, imparatorluğun büyük ölçekte yaşadığı sorunla küçük ölçekte muhatap olmuşlardır. Bosna'dan Kosova'ya, Kıbrıs'dan Makedonya' ya yayılan bir alanda günümüze ulaşan çatışmalar aslında "imparatorluk unsuru"ndan "ulus-devlet azınlığı" statüsüne gerileyen toplulukların trajedilerinden başka birşey değildir.
Yeni Türk ulus-devletinin kurulduğu saha da 1915 Tehciri ve Türk-Yunan Nüfus Mübadelesiyle ciddî bir türdeşleşme sürecinden geçmesine karşın bu çatışmanın dışında kalmamıştır. Tıpkı kapsayıcı Osmanlı kimliğiyle böylesi sorunların önüne geçeceğini düşünen imparatorluk ricâli gibi, Cumhuriyet kurucuları da benzeri bir kimlikle ulus-devletlerinde söz konusu çatışmanın yaşanmayacağını ümit etmişler ve geliştirdikleri millet tasavvurunu "olan"a değil "olması gereken ideal"e dayandırmışlardır. Bu alanda kurucu liderler, ulus-devlet inşaı coşkusu içinde yeni "ideal"in bazı kesimlerce içselleştirilmesinin eskisine göre çok daha zor olduğu gerçeğiyle yüzleşmek istememişlerdir.
Yukarıda değindiğimiz gibi Kürt Sorunu, Osmanlı mirâsıdır. Tanzimat sonrası merkezileşmesine tepki olarak gelişen Kürt proto-milliyetçiliğinin on dokuzuncu asır sonundan itibaren ortaya çıktığını ve Osmanlılık tanımının sınırlarını esnetmeye çalıştığını söylemek yanlış olmaz. Önce Kahire sonra Cenevre'de yayınlanan Kürdistan dergisinin neşriyatı, Azm-i Kavî Cemiyeti benzeri örgütlenmeler bunun ciddî kanıtlarıdır. II. Meşrutiyet sonrasında bu milliyetçilik öncülü akımın ivme kazandığı da doğrudur. Nitekim Roj-i Kürd, Hetav-ı Kürd benzeri dergilerin yayınları, Kürt Teâvün ve Terakki Cemiyeti gibi yapılanmalar bunu ortaya koymaktadır. Bu hareket Osmanlı dağılmasının gündeme gelmesiyle daha büyük bir sıçrama yapmış ve Mütareke Dönemi'nde Kürt entelektüellerin bir bölümü gerçek bir kimlik siyasetinin sözcülüğünü yapmışlardır. Ancak temel mesele kendisini Osmanlılık ideolojisiyle ve kimliğiyle, belli zorlamalarla da olsa, eklemleştirebilmiş bu kimlik siyasetinin aynı işlemi Cumhuriyet ideolojisi ve Türklük tanımıyla yapamamış olmasından kaynaklanmaktadır.
Bunun nedenleri ise yukarıda zikrettiğimiz yeni "ideal"in alt kimliklere çok daha az hayat hakkı tanıması (daha doğrusu tanımaması), din ortak paydasında buluşmaya set çeken seküler milliyetçi bir ideolojinin egemenliği ve 1915 Tehciri sonrasında Kürtlerle merkez arasındaki 1878-sonrası ittifakının temel nedenini oluşturan dış "tehdit"in (Avrupa müdahalesiyle kurulacak bir Ermeni devletinde etnik ve dinî azınlık durumuna düşme) ortadan kalkmasıdır. Buna karşın Türk siyaseti bu gerçekle yüzleşmek, ona anlamlı politikalarla cevap vermek yerine onu reddetmiş ve varlığını dile getirenleri cezalandırmıştır. 12 Eylül ile zirvesine ulaşan bu red-tecziye sarmalı ise sorunun günümüzdeki şekline evrilmesine neden olmuştur.
Dolayısıyla yapılması gereken ilk iş meselenin adını doğru koymaktır. Bu yapılmaz ve sorun olduğundan farklı tanımlanırsa onu halletmek mümkün olamaz. İkinci olarak meselenin "bireysel" düzeyde çözülemeyeceği gerçeği görülmelidir. Tıpkı Kemalist ideolojinin "dileyen herkesin ibadet edebildiği" bireysel dindarlık tasavvurunun Türkiye'nin laiklik sorununu halledememesi gibi, kapsayıcı üst kimliğe itiraz etmeyen Kürt vatandaşlarımızın devlet görevlerine gelmelerinin engellenmemesi temelindeki bireysel çözüm bu meseleyi nihayete erdiremez.
Son dönem Osmanlı tarihi bu tür çözüm çabalarında karşılaşılan başarısızlığın tarihidir. Meselâ1905'te İttihad ve Terakki Cemiyeti, Ermeni siyasî teşkilâtları ve entelektüellerine bireylere eşit haklar tanıyan anayasal özgürlük temelinde ortak hareket teklifiyle yaklaşmak istediğinde, bunların "toplumsal eşitlik," "toplum olarak tanınma" ve bu çerçevede hakları olması dışında bir çözümü kabul etmeyecekleri cevabını almıştı. 1908 sonrası Arnavut ve Arap liderlerle yapılan müzakereler de aynı noktada tıkanmıştı. Bir asır sonra benzer bir yaklaşımın başarılı olacağını ummak gerçekle yüzleşmeme gayretinden başka birşey değildir.
Sorunun varlığının reddiyle gelinen nokta ortadadır. Bu aşamada onu çözemeyecek araçlarda ısrar ise Chloroquine tedavisiyle iyileşebilecek bir hastaya kına kına kabuğu tozu vermekte ısrar ederek ölümüne yol açmaya benzer. İki neslin düşük yoğunluklu iç savaş ortamında doğup büyüdüğü ülkemizde gerçek tedaviye en kısa sürede başlanması zaruridir.
Kendimizi kandırmayalım, zihniyet değişimi gereklidir
Erken Cumhuriyet ideolojisi, her ideoloji gibi, içinde oluştuğu dünyanın ürünüydü.
Dolayısıyla onun tasavvur ettiği ideal düzen de o dünyanın sunduğu seçenekler arasından tercih edilen söylemlerle şekillendirilmişti.
Bu şekilde resmedilen söz konusu "ideal düzen" ise Fransız Üçüncü Cumhuriyeti'nin tek parti ve diğer otoriter siyaset araçlarıyla oluşturulduğu, laikliğin karşıtezi olarak görülen dindarlığın "bireysel" düzeye indirgenip, tekil modernlik anlayışı çerçevesinde "çağdaşlaştırıldığı" ve popüler ırkî antropoloji tezlerine dayalı bir milliyetçiliğin içselleştirilerek buna dayalı üstünlük vurgularının gerçekleştirildiği bir yapıydı.
Bu gerçekte on dokuzuncu asır sonu ve yirminci asır başı egemen Batı siyasî ve felsefî söylemlerini fazlasıyla yansıtan bir tasavvurdu. İki savaş arası dönemde otoriter tek parti rejimleri, "köhnedikleri," "çağın gerçeklerine uymadıkları" ileri sürülen demokrasilere ciddî bir alternatif oluşturmuşlardı. "Hantal, köhne" yapılara karşı "dinamizm" ve "dönüşüm"ü sembolize eden otoriter rejimler, şüphesiz yeni ulus-devletler için de ciddî ilham kaynakları oluşturuyorlardı. Pek çok Avrupa toplumu için olduğu gibi çoğulcu siyaseti 1908'de deneyen bir geleneğin temel mirâsçısı olan Türkiye için de tek partili yapı aslında geriye gidişi temsil ediyordu. Ancak "ilerlemeci tek parti" otokrasisinin yukarıda zikredilen türde bir "atılım" ve "dönüşüm"ü temsil etme iddiasıyla ortaya çıktığını da unutmamak gerekir.
On dokuzuncu asır materyalizmin altın çağını oluşturmuştu. Dinlerin sonunun geldiği inancı entelektüel çevrelerde yaygın kabûl görüyordu.
Darwin'in yarattığı deprem, deneysel bilimlere dayalı bilimciliğe kuvvetli bir ivme kazandırmış, "bilimin yakın gelecekte insanlığın ortak dini" olacağı inancının kuvvetlenmesine yol açmıştı. Paul Janet ve Ludwig Büchner 1899'da öldüler. Fransız filozofun vefatı materyalist felsefe karşıtı son büyük ismin de sahneden çekilmesi ve bir perdenin inmesi anlamına geliyordu. Mezar taşına "Ölülerin dirilmesiyle beraber/ 'Neden' sorusu ortaya çıktı/ Cevap ise dünyayı doğru anlıyorsak/ Güneş gibi berrak" yazılan Büchner ise gözlerini modern bilimin ışığında hayatın gerçeklerini kavrayan muzaffer bilimciliğin peygamberi olarak kapatmıştı. Büchner ile onunkilerle örtüşen fikirlerini yirminci asır şartlarına uyarlayan H.G.
Wells, Cumhuriyet kurucuları üzerinde derin etkiler yaratarak lise kitaplarındaki temel tezlerin babaları olurlarken, Elmalılı Muhammed Hamdi (Yazır)'ın Janet tercümesi, mücadeleden yenik çıkmış, sadece tarihî değer içeren bir felsefenin sunumu olarak karşılandı. Lise ders kitaplarında da belirtildiği gibi "insanların korku ve zaaf hisleri, dimağın son ve yeni ilmî keşiflerle nurlanması sayesinde gittikçe azal"mış, bu ise gerçekte insan "korku ve ümitlerinin" ürünü olan "din"e olan ihtiyacı ortadan kaldırmıştı.
Dolayısıyla erken Cumhuriyet ideolojisi asır sonu Batı düşüncesine egemen olan "din" algısını benimsemiş, bununla da kalmayarak, "bilim" i dinleştirmişti. Tıpkı Fransız Üçüncü Cumhuriyet'i gibi, erken dönem Cumhuriyet ideolojisi de "din"i açıklama iddiasını taşımaktaydı.
Bu nedenle temel amacı dini toplumsal bir olgu olmaktan çıkartmak olan otoriter laikliği de dindarlığı hem kendisinin karşıtezi ve hem de "bilim aleyhdarlığı" olarak mütalâa ediyordu.
Nihayet kendisine "bilimsel" pâyesi vererek Batı entelektüel tartışmasına egemen olan ırkî antropoloji bilhassa 1930'lu yılların başından itibaren, Türkiye'de de yeni bir "millet" tasavvurunun şekillenmesinde büyük rol oynadı. Ders kitaplarının brakisefal (genişkafalı) kafataslarına sahip olmalarını ciddî bir üstünlük olarak sunduğu "Türk ırkı"nın "bir millet halinde" görünmesinin, "bilhassa zamanımızdaki insan heyetlerinin pek çoğuna nasip olmayan büyük bir kuvvet ve büyük bir şeref" olduğunu vurgulaması, bu yeni tasavvur hakkında ilginç ipuçları sunar.
Şevket Aziz (Kansu)'nun Ankara köylerinde bulduğu sarışın bir aile ve çocuklarını "Türklerin Alpine ırkına mensubiyetlerini" ispat için Birinci Türk Tarih Kongresi'ne getirmesi (kendisi bu sunumu sonrasında Türk Tarih Kurumu üyeliğine atanacaktır), devşirme olduğunu bizzat dile getirmiş olan Mimar Sinan'ın kadavrası üzerinde yapılan tetkikler sonrasında kendisinin "ırken de Türk" olduğunun ispatı, Türk Tarih Tezi'ni kanıtlamak için Hitit kafataslarıyla çağdaş Türk kafatasları ve diğer kemik yapılarının karşılaştırılması benzeri misâller tarih ve milletin ırkî antropoloji yardımıyla inşa edilmesi alanında verilebilecek ilginç misâllerdir.
Tekrar vurgulamak gerekirse, erken Cumhuriyet ideolojisi oluştuğu dönemde yaygın kabul gören düşünce ve tezler üzerine inşa edilmişti.
Bu açıdan bakıldığında, 1880 kuşağına mensup, asır sonu entelektüel tartışmalarını takip etmiş ve 1922-1945 arasında ulus-devlet inşa etmeye çalışmış bir kadronun bu fikirlerden etkilenmesi fazla da şaşırtıcı değildi. Karşı karşıya olduğumuz mesele bu temellere dayanan bir ideolojinin günümüz toplumunda ne denli işlevsel olabileceğidir.
Günümüzde ilerlemeci otoriterlikle, bu sağlanamazsa vesayet ara formülleriyle, Üçüncü Cumhuriyet Fransası'nın Türkiye uygulamasını yaratmaya çalışmak, çok sevdiği annesinin ölümünü kabullenmeyerek onun cesediyle beraber yaşamaya çalışan bir bireyin davranışına benzer.
Dinlerin ortadan kalkmak bir yana güç kazandıkları, buna karşın Jean - Paul Willaime'ın ifadesiyle "laikliğin laikleştiği" bir dünyada dindarlığı "bilim karşıtlığı" ve laikliğin karşıtezi olarak görmek, "din"i "bilimsel" açıdan değerlendirip, ıslah ederek "çağdaşlaştırmaya" çalışmak anlamsız bir çatışmayı körüklemeden başka bir netice vermez. Irkî antropoloji esintileri taşıyan, "üstünlük" vurgulu bir "millet" tasavvuru ise toplumumuzu bölünmeye götürür.
Sözü eğip bükmeden söyleyecek olursak, erken Cumhuriyet tasavvuru günümüz toplumunda işlevsellik kazanamaz. Bu tasavvurun 1950'den itibaren yorumlar aracılığıyla farklılaştırıldığı, güncel koşullara cevap verecek hale getirilmeye çalışıldığı doğrudur. Ancak bu hâlâ ciddî bir zihniyet değişimine muhtaç olduğumuz gerçeğini değiştirmez.Meselenin adını doğru koyalım, halline çalışalım
Toplumsal sorunların varlığını reddetmek, onların gerçekte var olmadıklarını savunmak ve bunu sürekli tekrarlayarak içselleştirmek, kısa, hattâ orta vâdeli rahatlamaları beraberinde getirebilir. Ancak bu tür "olanın olmadığına inanma ve inandırma" siyasetleri sorunları uzun vâdede büsbütün içinden çıkılmaz hale sokmaktan başka bir işlev görmezler. Çünkü bunlar bir taraftan toplumun bir bölümünün var olmayan bir gerçekliğe yönelik inanç geliştirmesine neden olurken, öbür taraftan da varlığı inkâr olunan "sorunun" temsilcilerini radikalleştirirler.
Türk siyasetinin adını bile koymakta zorlandığı "Kürt Meselesi" bu hususta verilebilecek en güzel misâllerden birisidir. Yıllarca "Güneydoğu Meselesi" benzeri isimlerle atıfta bulunulan bu sorun, toplumun bir kesiminin "Türkiye'de herkesin Türk olduğu" inancını içselleştirmesine, buna karşılık varlıkları inkâr olunanların da mağduriyet temelli, kuvvetli milliyetçi vurgular içeren bir kimlik siyasetine daha sıkı biçimde sarılmalarına yol açmıştır.
Burada bir parantez açarak söz konusu sorunun ulus-devlet inşaı sonrasında kangren hale gelmekle beraber, Cumhuriyet öncesi geçmişi olduğunu belirtmekte fayda vardır. "Arnavut Sorunu"nu içinden çıkılmaz hale getiren İttihadçı millet tasavvuru ve siyasetlerinin bu meselenin kaynağı olmaması gibi, Erken Cumhuriyet millet tasavvuru ve sonrasında izlenen siyasetler, meselâ12 Eylül Rejimi uygulamaları, "Kürt Sorunu" nun şu anda karşımızda durduğu şekle evrilmesinde belirleyici rol oynamakla beraber, bizatihi onun yaratıcısı değildirler.
Meselenin detaylarında kaybolmak yerine büyük resme baktığımızda göreceğimiz, hızla merkezileşmeye çalışan bir imparatorluk yapısının milliyetçilik çağında, Avrupa müdahalesinin de hızlandırıcı etkisiyle çok sayıda ulus-devleti doğurmasıdır. Sınırları isyanlar, bağımsızlık savaşları ve barış konferansları neticesinde karakuşî kıstaslarla belirlenen bu ulus-devletler, imparatorluğun büyük ölçekte yaşadığı sorunla küçük ölçekte muhatap olmuşlardır. Bosna'dan Kosova'ya, Kıbrıs'dan Makedonya' ya yayılan bir alanda günümüze ulaşan çatışmalar aslında "imparatorluk unsuru"ndan "ulus-devlet azınlığı" statüsüne gerileyen toplulukların trajedilerinden başka birşey değildir.
Yeni Türk ulus-devletinin kurulduğu saha da 1915 Tehciri ve Türk-Yunan Nüfus Mübadelesiyle ciddî bir türdeşleşme sürecinden geçmesine karşın bu çatışmanın dışında kalmamıştır. Tıpkı kapsayıcı Osmanlı kimliğiyle böylesi sorunların önüne geçeceğini düşünen imparatorluk ricâli gibi, Cumhuriyet kurucuları da benzeri bir kimlikle ulus-devletlerinde söz konusu çatışmanın yaşanmayacağını ümit etmişler ve geliştirdikleri millet tasavvurunu "olan"a değil "olması gereken ideal"e dayandırmışlardır. Bu alanda kurucu liderler, ulus-devlet inşaı coşkusu içinde yeni "ideal"in bazı kesimlerce içselleştirilmesinin eskisine göre çok daha zor olduğu gerçeğiyle yüzleşmek istememişlerdir.
Yukarıda değindiğimiz gibi Kürt Sorunu, Osmanlı mirâsıdır. Tanzimat sonrası merkezileşmesine tepki olarak gelişen Kürt proto-milliyetçiliğinin on dokuzuncu asır sonundan itibaren ortaya çıktığını ve Osmanlılık tanımının sınırlarını esnetmeye çalıştığını söylemek yanlış olmaz. Önce Kahire sonra Cenevre'de yayınlanan Kürdistan dergisinin neşriyatı, Azm-i Kavî Cemiyeti benzeri örgütlenmeler bunun ciddî kanıtlarıdır. II. Meşrutiyet sonrasında bu milliyetçilik öncülü akımın ivme kazandığı da doğrudur. Nitekim Roj-i Kürd, Hetav-ı Kürd benzeri dergilerin yayınları, Kürt Teâvün ve Terakki Cemiyeti gibi yapılanmalar bunu ortaya koymaktadır. Bu hareket Osmanlı dağılmasının gündeme gelmesiyle daha büyük bir sıçrama yapmış ve Mütareke Dönemi'nde Kürt entelektüellerin bir bölümü gerçek bir kimlik siyasetinin sözcülüğünü yapmışlardır. Ancak temel mesele kendisini Osmanlılık ideolojisiyle ve kimliğiyle, belli zorlamalarla da olsa, eklemleştirebilmiş bu kimlik siyasetinin aynı işlemi Cumhuriyet ideolojisi ve Türklük tanımıyla yapamamış olmasından kaynaklanmaktadır.
Bunun nedenleri ise yukarıda zikrettiğimiz yeni "ideal"in alt kimliklere çok daha az hayat hakkı tanıması (daha doğrusu tanımaması), din ortak paydasında buluşmaya set çeken seküler milliyetçi bir ideolojinin egemenliği ve 1915 Tehciri sonrasında Kürtlerle merkez arasındaki 1878-sonrası ittifakının temel nedenini oluşturan dış "tehdit"in (Avrupa müdahalesiyle kurulacak bir Ermeni devletinde etnik ve dinî azınlık durumuna düşme) ortadan kalkmasıdır. Buna karşın Türk siyaseti bu gerçekle yüzleşmek, ona anlamlı politikalarla cevap vermek yerine onu reddetmiş ve varlığını dile getirenleri cezalandırmıştır. 12 Eylül ile zirvesine ulaşan bu red-tecziye sarmalı ise sorunun günümüzdeki şekline evrilmesine neden olmuştur.
Dolayısıyla yapılması gereken ilk iş meselenin adını doğru koymaktır. Bu yapılmaz ve sorun olduğundan farklı tanımlanırsa onu halletmek mümkün olamaz. İkinci olarak meselenin "bireysel" düzeyde çözülemeyeceği gerçeği görülmelidir. Tıpkı Kemalist ideolojinin "dileyen herkesin ibadet edebildiği" bireysel dindarlık tasavvurunun Türkiye'nin laiklik sorununu halledememesi gibi, kapsayıcı üst kimliğe itiraz etmeyen Kürt vatandaşlarımızın devlet görevlerine gelmelerinin engellenmemesi temelindeki bireysel çözüm bu meseleyi nihayete erdiremez.
Son dönem Osmanlı tarihi bu tür çözüm çabalarında karşılaşılan başarısızlığın tarihidir. Meselâ1905'te İttihad ve Terakki Cemiyeti, Ermeni siyasî teşkilâtları ve entelektüellerine bireylere eşit haklar tanıyan anayasal özgürlük temelinde ortak hareket teklifiyle yaklaşmak istediğinde, bunların "toplumsal eşitlik," "toplum olarak tanınma" ve bu çerçevede hakları olması dışında bir çözümü kabul etmeyecekleri cevabını almıştı. 1908 sonrası Arnavut ve Arap liderlerle yapılan müzakereler de aynı noktada tıkanmıştı. Bir asır sonra benzer bir yaklaşımın başarılı olacağını ummak gerçekle yüzleşmeme gayretinden başka birşey değildir.
Sorunun varlığının reddiyle gelinen nokta ortadadır. Bu aşamada onu çözemeyecek araçlarda ısrar ise Chloroquine tedavisiyle iyileşebilecek bir hastaya kına kına kabuğu tozu vermekte ısrar ederek ölümüne yol açmaya benzer. İki neslin düşük yoğunluklu iç savaş ortamında doğup büyüdüğü ülkemizde gerçek tedaviye en kısa sürede başlanması zaruridir.
Tarihselleştirilemeyen geçmiş, insanlaştırılamayan kurucu

Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır
Atatürk'ün bir siyasî lider olarak hangi sınıflamaya sokulabileceği üzerine başlatılan güncel tartışma toplumumuzun büyük sorunlarından birisini yeniden hatırlamamıza yol açtı. Bu sorun en basit şekliyle "Geçmişini tarihselleştirememe, devlet kurucusunu insanlaştıramama" olarak özetlenebilinir. İlginç olan sorunun gündemimizden neredeyse hiç çıkmamasına karşın içselleştirilmesi ve her toplumda yaşanıldığının düşünülmesidir. Bu yapılmadığında ise "kendimize özgülük" limanına sığınılarak, başka hiçbir toplumda "görülmeyen özelliklerimiz" nedeniyle "geçmişimizi tarihselleştiremememiz ve devlet kurucusunu insanlaştıramamamızın" normal olduğu savunulmaktadır.

Seküler kutsallık
Geçmişimizi tarihselleştirme yerine altın çağdaşlaştırmamız ve ulus-devlet kurucumuzu da insanlaştırmayarak kültleştirmemizin yarattığı en önemli sorun, bu tercihlerin doğal sonucu olarak kuruluş sürecinin "her şeyin mükemmel olduğu" bir dönem, kurucunun ise "hatadan münezzeh" bir lider olarak kutsanmasıdır. Bunun neticesinde ise resmî ideoloji "din" niteliği kazanmakta, ulus-devletin kuruluş dönemi "asrı saadet" olarak kavramsallaştırılmakta, kurucu lider ise "insanüstü" bir kişiliğe büründürülmektedir.
Bu açıdan bakıldığında Atatürk için kullanılan "Ulu," "Yaratıcı," "Yüce" benzeri sıfatların dinî referanslarının da bulunması, 1945 yılına kadar Türk Dil Kurumu sözlüklerinde "din" kelimesinin mecazî anlamda kullanımına örnek olarak "Kemalizm Türk'ün dinidir" cümlesinin verilmesi tesadüfî değildir. Bu dinselleşmenin toplumun eğitimli tabakalarında ciddî bir etki yarattığı şüphesizdir. Cumhuriyet'in ilk yıllarında Türkiye'yi ziyaret eden Grace Ellison'a bir Maarif müfettişi tarafından yapılan "Bizim peygamberimiz Gazimizdir. Biz o Arabistanlı şahıs ile ilişkimizi sona erdirdik. Muhammed'in dini Arabistan'a pek uygundu; ama bize yaramaz" yorumu bu etkiyi yansıtan ilginç bir örnektir.
Bu örneklerde de görüldüğü gibi, şahıs kültüyle desteklenen seküler bir milliyetçilik, Durkheim'ın da öngördüğü gibi, kendine özgü âyin ve semboller aracılığıyla dinselleşmiştir. Celâl Bayar'ın "Atatürk'ü sevmenin millî bir ibadet" olduğunu söylemesi Durkheim'ın tezini doğrular mahiyettedir. Bir ideolojinin seküler temelli olması ve millî bir lideri kutsaması, genellikle zannedildiğinin tersine, onun dinî nitelik kazanmasını engellemez.
Nitekim 1930'lu yılların ders kitaplarında kurucu lider için "Beşeriyet Harikası"sıfatının kullanılması, dönemin resmî neşriyatında onun "gizli ruh illetlerinin doğurduğu bir peygamber . . . değil . . . hakiki bir deha" olduğunun belirtilmesi bu kutsallaştırmanın seküler kavramlar ve "insanüstülük" tezi üzerinden yapıldığını ortaya koymaktadır. Bunun sonucunda ise ideoloji, kuruluş dönemi kutsaması ve lider kültüyle şekillendirilen, kendine özgü âyin ve sembollerle kitlelere nüfuzu hedefleyen bir dogma ortaya çıkmaktadır.

Bir "Mucize" olarak Cumhuriyet
Bu yorumu yaparken, Cumhuriyet kurucularının temel amaçlarının dağ yamaçlarına düşen gölgeleri "mucize" olarak yorumlayabilecek, metafizik alana kayma eğilimi kuvvetli bir dogma yaratmak olduğunu söylemenin doğru olmadığına işaret etmek gerekir. Sorun onların yaratılan ideoloji ve şahıs kültünün, dinsellik boyutuna evrilmeye fazlasıyla yatkın olduğunu görememiş olmalarından kaynaklanmaktadır.
Söz konusu ideoloji dinî karakteri nedeniyle Cumhuriyetin kuruluşu da dahil olmak üzere modern ulusdevletin oluşum sürecini bir "mucize" olarak görme eğilimindedir. Cumhuriyet rejiminin I. Dünya Savaşı öncesinde yaygın olmadığı doğrudur. 1914 yılında Avrupa'da Fransa ve İsviçre dışında cumhuriyet bulunmamaktaydı. Ama savaş sonrası koşullarda hem çok uluslu imparatorlukların çekirdekleri (Avusturya, Rusya ve Türkiye), hem de onların yıkıntıları üzerine kurulan ulus-devletlerin çoğu bu rejimi benimsemişti. Bu bir anlamda zamanın ruhunun dayattığı bir tercihti. Müslüman dünyada da cumhuriyet rejimi çok sayıda taraftar buluyordu. Azerbaycan Halk Cumhuriyeti (1918), Trablus Cumhuriyeti (1918) ve Rif Cumhuriyeti (1923), dış gelişmeler nedeniyle uzun süre yaşayamamışlar; ama cumhuriyetçiliğin Müslüman entelektüellerin bir bölümü tarafından da benimsendiğini ortaya koymuşlardı. Bu, yeni Türk devletinin cumhuriyet rejimini kabulünün radikal bir karar olduğu gerçeğini değiştirmez. Ancak radikallik "mucize"den oldukça farklıdır.
Bizatihi cumhuriyetin kuruluşunun dahi "mucizeleştirilmesi"nin her devletin yarattığı kuruluş mitolojisiyle karıştırılmaması gereklidir. Benzer şekilde bu tür kutsamaların her devletin yaptığı toplumsallaştırma faaliyetinin de ötesine geçtiğini belirtmek yararlı olur. Karşı karşıya bulunduğumuz "her şeyin mükemmel olduğu, günümüzdeki sorunların bu mükemmelikten sapma" olarak yorumlandığı bir altın çağ kavrasallaştırılması ve sadece ilkokulda değil, beşikten mezara uygulanan bir toplumsallaştırma gayretidir.

İnsanüstü bir lider olarak Atatürk
Resmî ideoloji, cumhuriyetin kuruluşuyla başlayan dönemi "asr-ı saadet" biçiminde kutsarken, Atatürk'ü de "insanüstü," kimsenin aklına gelmeyecek programlar yaratan, dönüşümler tasarlayan bir felsefeci-önder olarak kavramsallaştırmaktadır.
Halbuki Atatürk, bu kavramsallaştırmanın tersine döneminin fazlasıyla tartışılan konuları üzerine ortaya konulan tezleri analiz ederek yorumlayan ve siyasete dönüştüren pragmatik bir siyasetçiydi. Bunu yaparken de İkinci Meşrutiyet Dönemi Garbcı ve Türkçülerinin tezlerinden fazlasıyla yararlanmıştı. Bunun yanısıra kendisi temel tez ve siyasetlerini Gustave Le Bon'dan Durkheim'a, Büchner'den Huxley'e, Pittard'dan Montandon'a çok sayıda düşünürden etkilenerek geliştirmişti.
Dolayısıyla Cumhuriyet'in "kurucu felsefesi" de insanüstü bir felsefeci- liderin "hikmet" olarak yorumlanabilecek fikirlerinin değil, pragmatik bir devlet adamının millet inşa etme amacıyla dönemin düşünce akımlarından yarattığı sentezin ürünüydü. Bu yorumu yaparken Atatürk'ün entelektüel bir gayretten ziyade millet inşa etme amacına yönelik bir çaba sergilediğini de vurgulamak gerekir.
Meselâ dönemin antropolojik akımlarından üretilen Türk Tarih Tezi'nin bilimsel gerçeklerle ne denli bağdaştığı Atatürk için bir sorun teşkil etmiyordu. Onun açısından önemli olan bu tezin Türklere "medeniyet kurucusu" bir ırkın torunları oldukları düşüncesini aşılaması, Türklerin "parlak geçmişi"ni Osmanlı öncesine götürmesi ve İslâmdan bağımsız kılmasıydı.
Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır. Bunun ise bu zorunlu değişimi ne denli zor hale getirdiği açıktır. Kendine özgü toplum

Her ne kadar bu yazının başlığı bizatihi "toplumun" bir olgu olarak "kendine özgü" olduğu, onun bireylerin bilinçlerinin sui generis bir sentezi neticesinde oluştuğu üzerine Durkheim'ın ortaya attığı tezi çağrıştırıyorsa da, ele alacağı mesele, fazlasıyla "kendine özgü"dür.
Toplumumuzda sıklıkla kullanılan ifade kalıplarından birisi de "Türkiye'nin kendine özgü koşulları" dır. Bu kullanım kendine has, diğerleriyle karşılaştırılması mümkün olmayan ve bu nedenle de siyasetinden demokrasisine, laiklik anlayışından sivilasker ilişkilerine varan alanlarda sui generis bir toplum algısının kökleşmesine neden olmaktadır. Söz konusu varsayımın gördüğü yaygın kabûlün bir diğer neticesi ise her toplumda var olan "kendi merkezli" olma eğilimini fazlasıyla güçlendirmesidir. Toplumumuz, bu nedenle, dışındaki dünyaya sadece kendi bakış açısı ve değerleri üzerinden yaklaşmaktadır.
Tabiatıyla bu "kendine özgü" ve "kendi merkezli" toplum algısının tarihî bir arka plânı vardır. 1777'de kaleme alınan ilginç bir çalışma Zaman-ı Kadîmde Umûr-i Âlemin Nizâm Üzerine Olub Şimdi İhtilâl Üzerine Olduğunun Hikmet ve Sebeblerini Beyân Zımnında Risâledir başlığını taşır. Çalışmanın başlığına bakarak içeriğinin onsekizinci asır dünyasında yaşanan değişimi ele aldığını düşünen birisi, ilk varakdan itibaren, ciddî hayâl kırıklığına uğrar. Başlıkdaki "âlem" Osmanlı dünyası ve sorunlarının dışına çıkmaz. Bu açıdan bakıldığında dışındaki dünyada kendisi hakkında üretilen yayınların yüzde birini bu evren için üretmemiş, öz dünyasıyla sınırlı ve merkezinde kendisinin yer aldığı bir "âlem" tasavvuru geliştirmiş bir geleneğin, hususiyetlerinin sui generis karakteri alanında son derece kuvvetli bir "kendi merkezli özgünlük" kanaati şekillendirmesi fazla da şaşırtıcı değildir.
Bu "kendine özgünlük"ün kendi dışındaki dünya tarafından da Oryantalist bir söylem aracılığıyla olumsuz anlamda vurgulanması onun tesirini artırmıştır.İlginçtir ki, her iki taraf da, gerek Osmanlı seçkin tabakalarının Şerif Mardin'in ifadesiyle süper Batılılaşma davranış kalıpları ortaya koydukları dönem ve gerekse de erken Cumhuriyetin "farklı bir coğrafyada Batılı" bir toplum yaratma projesinin uygulamaya konulduğu yıllarda dahi bu "kendine özgünlüğün" altını çizmeyi sürdürmüştür.
"Kendine özgünlük" algısının egemen siyasî söylemin temel dayanaklarından birisi haline gelmesi ise Tek Parti rejiminin meşrulaştırılması sürecinde gerçekleşmiştir. Mustafa Kemal'in 1921'de "kendine özgün" bir bağlamda kullandığı "Biz bize benzeriz" ifadesine dayandırılarak, Recep Peker ve diğer ideologlar tarafından rejimin ve Kemalist ideolojinin temeli haline getirilen sui generis toplum fikri, daha sonra Türk vesayetçiliğinin de önemli dayanaklarından birisini oluşturmuştur. Bu tez, İkinci Dünya Harbi sonuna kadar, hem Türk tek parti rejiminin diğer iki savaş arası otoriter rejimlerindenfarklılığının temellendirilmesi ve hem de çoğulcu demokrasinin Türkiye'yeuygun bir siyasî sistem olmadığının vurgulanması amacıyla kullanılmıştır.
Zamanın ruhu demokrasinin Türkiye'ye uygunsuzluğunun, toplumun kendine özgü koşulları nedeniyle savunulmasını imkânsızlaştırdığında, bunun yerine sui generis karakterin diğer toplumlardan farklı yapılanmaları zorunlu kıldığı tezine sarılınmıştır. Bu yaklaşıma göre Türkiye bir demokrasi olmalıdır; ama ülkenin kendine has koşulları nedeniyle bu demokrasi sınırlanmalıdır. Benzer şekilde vicdan, ifade hürriyetleri tanınmalıdır; ancak Türkiye'nin koşulları bu alanda daha kısıtlı özgürlükleri zorunlu kılar. Aynı nedenlerle Türkiye'de asker - sivil ilişkilerinin farklı olması, otoriter bir laikliğin benimsenmesi gereklidir. İlginçtir ki, bu "kendine özgünlük" tezi olumsuz anlamda ve Oryantalist bir söylemle Türkiye'nin AB üyeliğine karşı çıkılması amacıyla da dile getirilmektedir. Franz Fischler, Günther Verheugen'e 2004'te gönderdiği mektupta "Türkiye'nin sui generis bir toplum olması"nı AB tarafından üyeliğe alınmamasının gerekçelerinden birisi olarak zikretmişti.
Kendi merkezlilikle beslenen, dış dünyayı düşmanlaştırmakla desteklenenbu "kendine özgü" toplum tezi uzun süredir Türkiye'nin vesayete dayalı ikinci sınıf bir demokrasi olmasını sürdürme amacıyla kullanılmakta ve fazlasıyla içselleştirildiği için yeterince sorgulanmamaktadır. Halbuki bu "kendine özgü koşullar"a bakıldığında bunların hiç de "kendine özgü" olmadıkları görülür. Benzer şekilde toplumumuzun da diğerleriyle karşılaştırılması mümkün olmayan "sui generis" bir yapı olduğu tezi, dışa kapalılık ve kendi merkezliliğimizle beslediğimiz ve tekrarlaya tekrarlaya içselleştirdiğimiz bir efsânedir.
Türkiye'nin "kendine özgünlüğü" her toplumda görülmesi kaçınılmaz ayrıntıların ötesine geçmez. Dünyada çok uluslu bir imparatorluğun temel mirasçısı olan tek ülke Türkiye değildir. Aynı şekilde sıklıkla "kendine özgünlüğün" başta gelen nedenlerinden birisi olarak sunulan "etnik türdeşlikten yoksunluk" global ölçekte bir "özgünlük" değil yaygın durumdur. Laiklik ile vicdan hürriyeti arasındaki dengenin nasıl sağlanacağı, dinin toplumsal rolünün sınırlarının nasıl tespit olunacağı ABD'den Fransa ve Yunanistan'a ulaşan pek çok toplumun temel tartışma alanlarından birisidir. Aynı dinin farklı mezheplerine mensup cemaatler arasındaki çatışmaların tarihi aynı zamanda dünyanın da tarihidir. Militarizmin resmî ideolojisinin şekillenmesinde ciddî rol oynadığı Prusya'nın önderliğinde kurulan,Alfred von Waldersee idaresi altında askerlerin kendilerini parlâmento ve sivil bakanlık denetimi dışına çıkardığı, askerî ataşelerin dışişlerinden bağımsız paralel elçiler gibi çalıştığı bir geleneğe sahip olan Almanya'da subaylar günümüzde kendilerine "üniformalı vatandaş" olmanın ötesinde bir rol biçmemektedirler.
Toplumumuzun tekrarlaya tekrarlaya içselleştirdiği "kendine özgün toplum" varsayımını bir kenara bırakması, bir yandan sorunlarını çözmede diğer misâllerden yararlanmasını sağlayacak, öte yandan da bu hayâlî özgünlük nedeniyle ikinci sınıf bir demokrasiye mahkûm olmasının önüne geçecektir.Zaten globalleşmenin günümüzde ulaştığı noktada bunun tersini savunmak nehri tersine akıtma çabasından başka bir şey değildir.Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır.Yeni Anayasa ve Kemalizm
Bir yasakçılık belgesi olan 1982 Anayasası'nın yerine birey merkezli, özgürlükçü yeni bir anayasanın kaleme alınması sürecine girildiği şu günlerde yeni metnin ideolojik çerçevesi ciddî tartışmalara neden olmaktadır. Bu çerçevede, 1982 Anayasası'nın değiştirilmesine taraftar bazı kesimlerin bu belgede "Atatürkçü düşünce" "Atatürk milliyetçiliği" "Atatürk ilkeleri" ve "Atatürk'ün manevî himaye" si benzeri ifadelerle dile getirilen "Kemalist (Atatürkçü)" ideolojik çerçevenin sürdürülmesini istemeleri ilginçtir. Bunun, içi oldukça farklı biçimlerde doldurulabilecek bu tür kavramsallaştırmaların1980 sonrası yorumlarının kutsanmasından kaynaklandığı şüphesizdir. Ancak böylesi bir ideolojik çerçevenin yeni anayasanın hedeflenen özellikleriyle çelişeceği de unutulmamalıdır.
1930'lu yıllarda şekillendirilmeye çalışılan "Kemalizm"in, onu yeni koşullara uyarlamaya gayret eden değişik yorumları günümüze ulaşan bir süreçte toplumumuzun resmî ideolojisinin temellerini oluşturmuştur. Bu tespiti yaparken üzerinde durulması gereken iki önemli husus vardır.
İlk olarak "Kemalizm" Cumhuriyet'in kurucusu tarafından yaratılmış bir düşünce sistemi ya da felsefe değildir. Atatürk, Comte ya da Lenin benzeri dünyayı ve toplumu açıklamaya çalışan kapsamlı bir kuram ya da böylesi bir kuramın detaylı yorumunu yapan bir düşünür değildi. Pragmatik bir lider olan Atatürk, ne pozitivizm kapsayıcılığında bir kuram, ne de Leninizm gibi, Marksizm üzerine çalışarak ona siyasî pratik kazandıran bir yorum geliştirmiştir. Cumhuriyet kurucusu pozitivizmi resmî devlet ideolojisi haline getiren on dokuzuncu asır Brezilya liderlerininkine benzer bir çaba içine de girmemiştir.
"Kemalist" ideoloji yaratma amacıyla ortaya çıkan ideologların temel sorunu belirli bir altyapıya dayanmayan ve "saf hali" bulunmayan bir "ideoloji"yi yorum yoluyla yaratmak olmuştur. Her ideolojinin üretildiği şartlardan farklı yapı (pozitivizmin Güney Amerika şartlarında yorumlanması) ve tarihî süreçlerde (Marksizm-Leninizm'in Stalin sonrasında yorumlanması) yeniden üretildiği, evrildiği doğrudur. Ancak bu "yeniden üretim" faaliyeti bir "ideolojik altyapı"yı gerekli kılar. Halbuki "Kemalizm" böylesi bir altyapıya dayanmaksızın bizzat "yorum" yoluyla üretilmiştir. Dolayısıyla "Atatürkçü düşünce" ya da "Atatürk milliyetçiliği" benzeri, saf tanımları bulunamayan kavramların içinin dilenen biçimde doldurulması mümkündür ki, 1982 Anayasası da bunu oldukça otoriter bir yorumla gerçekleştirmiştir.
Mustafa Kemal'in 1918-1927 dönemindeki gelişmeleri kendi bakış açısından değerlendiren "Nutuk" u, hâtırat ile tarih çalışması karışımı bir eser niteliğini taşır. (Nutuk'un Mustafa Kemal'in anlatımını destekleyen bir vesikalar cildinin de bulunduğunu unutmamak gereklidir). Atatürk'ün değişik bağlamlardaki konuşmaları, yazıları ile tarih ve vatandaşlık bilgisi kitaplarına katkı amacıyla kaleme aldığı notları, vecizeleri herhangi bir ideolojinin temellerini atma benzeri bir amaçla dile getirilmemişlerdir.
Dolayısıyla "yorum yolu" ile üretilen ve "altyapısı"na yönelik arkeoloji faaliyeti mümkün olmayan "Kemalizm" daha sonra "yorumun yorumu" yöntemiyle yeniden üretilerek günümüze taşınmıştır.
Unutulmamalıdır ki, "Kemalizm" in henüz rüşeym halinde iken birbiriyle çatışan "sağ" ve "sol" yorumları üretilmiştir.
Kadro mecmuası tarafından üretilen "Kemalizm," anti-emperyalizm ile Tatkreis hareketinin otarşi kutsayıcısı muhafazakârlığını bağdaştırarak, "mazlum milletlerin kurtuluşunu sağlayacak" "sol" bir kavramsallaştırma yapma iddiasıyla ortaya çıkarken, Ülkü mecmuasının temsil ettiği "Sağ" Kemalizm Fouillée ve Bourgeois kaynaklı solidarizmi fizikî antropoloji ve biososyoloji ile harmanlayarak Türkleri "Atatürk Cenneti"ne ulaştırmaya gayret etmiştir. Olmayan bir altyapıdan dilediğince gerçekleştirilen yorumlar yoluyla üretilen "sağ" ve "sol" Kemalizmler, "saf hal" olma iddiasıyla, bilhassa söz konusu ideolojinin amiral gemisi olma iddiasındaki Cumhuriyet Halk Partisi'nde günümüze ulaşan bir çatışmayı sürdürmüşlerdir.
Kemalizm'in ikinci temel sorunu iki savaş arası dönemin "otoriter ilerlemeci" ideolojilerinden birisi olarak üretilmiş olmasıdır. 1950 ve bilhassa 1960 sonrası yorumlarında iddia edildiğinin aksine Kemalizm "ileride demokrasiye zemin hazırlayacak" bir ideoloji olarak üretilmemiştir. Bu ideoloji 1930 "çok partili yaşam deneyi" nin "başarısızlıkla" neticelenmesi sonrasında, dönemin yaygın örgütlenme biçimi olan "tek parti" nin "otoriter ilerlemeyi" sağlama alanında dayanacağı bir ideoloji olarak yaratılmıştır. Ne sağ ne de sol Kemalizm yorumları üretildiklerinde herhangi bir "demokrasi" vurgusu yapmadıkları gibi "çoğulculuk" ve "demokrasi"yi dönemin diğer tek parti ideolojileri gibi aşağılayan bir tavır benimsemişlerdir.
Bu açıdan bakıldığında "otoriter ilerlemecilik" ideolojisi olarak üretilen yorumların demokrasiyle bağdaştırılmalarını sağlayacak yeni yorumların yapılabilmeleri güç, hattâ imkânsızdır. Bu bağdaştırmaların "çoğulculuk" ve "demokrasi" nin ön plana çıkarılarak yapılmaları, otoriter bir ideolojinin bu denli eğilip bükülmesi, bir anlamda, eşyanın tabiatına aykırıdır. "Kemalist" yorumcuların bu alanda fazlasıyla zorlanmaları, "aydınlanmayı" sağlayacağı varsayılan, sınırları dar, vesayetçi bir "demokrasi" kavramsallaştırmasının ötesine geçememelerinin temel nedeni de budur.
Söz konusu özellik "Kemalist" ideolojik çerçevede üretilecek bir anayasanın aynı zamanda "özgürlükçü" olabilmesini imkânsız kılmaktadır. Sıklıkla tekrarlanan "Atatürkçü düşünce," "Atatürk milliyetçiliği ya da" "Atatürk ilkeleri" benzeri kavramsallaştırmalarla sıkı sıkıya Kemalist ideolojik çerçeve içine yerleştirilen 1982 Anayasası'nın, "Atatürk Devrimleri" ifadesi dışında doğrudan Kemalist atıflar içermeyen 1961 Anayasası'na göre çok daha otoriter olması bir tesadüf eseri değildir.
Kemalist ideolojik çerçeveye oturtulmayan bir anayasanın Türkiye'yi felsefesi olmayan bir toplum haline getireceği korkusu da gerçekçi değildir. Kemalizm'in bir yorum, 1980 sonrası "Atatürkçü Düşünce Sistemi" olarak adlandırılan kavramsallaştırmanın ise bir "yorumun yorumu" olduğu unutulmamalıdır.
Bunların Cumhuriyet kurucu iradesini birebir yansıtan aynalar olduğunu düşünmek hatalıdır.
Eğer amaç söz konusu iradenin yeni anayasada yansıtılması ise özgürlükler ve halk egemenliğine kavramsal düzeyde atıflar yapılması, bu metinde Kemalist ya da diğer ideolojik referanslara yer verilmemesi daha uygun olur.
Tasavvur benzer Sonuç aynı olmasın
Fazla sorgulamadan içselleştirerek, sürekli tekrar yoluyla benimsediğimiz tezlerden birisi de Cumhuriyet'in "tamamen yeni bir millet tasavvuru" geliştirmiş olduğudur. Sıklıkla dile getirilen "ümmetten millet yaratıldığı" iddiası da dolaylı olarak böylesi bir tasavvura atıfta bulunur. Gerçekte yapılan ise mevcut bir tasavvurun yeni şartlara uydurulmasıdır. Bu nedenle "Osmanlı milleti" inşaı alanında yaşanılan zorluklar, Cumhuriyet "millet tasavvuru" nun günümüzde karşılaştığı sorunların anlaşılmasında bize yardımcı olabilir.
Belirttiğimiz gibi Cumhuriyet liderleri neredeyse asırlık bir millet inşaı projesini, günün koşullarına ve ulus-devlet şartlarına uyarlamaya çalışmışlardı. Başlangıcı Tanzimat, ya da II. Mahmud'un bâzı ifadelerine dayandırılarak, daha da geriye götürülmesi mümkün bu inşa projesi, tıpkı Cumhuriyet tasavvuru gibi seküler bir girişimdi. Değişik dinlere mensup fertlerin, kendilerini bunlardan bağımsız ve etnik aidiyetlerini folklorik bir düzeye indirgeyecek bir üst kimlikle tanımlamalarını hedefleyen "Osmanlı milleti" tasavvuru, zannedilenden daha fazla taraftar bulduysa da, son tahlilde başarısız oldu. Harb-i Umumî sonrasında kendini "Osmanlı" olarak kimliklendirenler imparatorluğun eski vilâyetlerinin çoğunda sembolik azınlıklara dönüşmüş durumdaydı. Bunun istisnâsı olan Türkiye coğrafyasında benzer bir dönüşümün yaşanması da uzun sürmedi.
Bu gelişme projenin zaten başarı şansının bulunmadığı biçiminde yorumlanmamalıdır. Osmanlı milleti tasavvuru son nefesini durup dururken değil, Harb-i Umumî sonrası dünya düzeni altüst olduğunda vermişti. Ancak "Osmanlı milleti tasavvuru"nun gerçekte hiçbir sorun ile karşılaşmadığını savunmak da hatalı olur. Bu sorunların anlaşılması ise demokratik değişim dalgaları ve globalleşme nedeniyle büyük bir değişim süreci içine giren dünya düzenine uyum sağlamakta ciddî zorluklar yaşayan Cumhuriyet millet tasavvurunun benzeri bir son ile karşılaşmasının önüne geçilmesine yardımcı olabilir.
Seküler parametrelerle belirlenen "Osmanlı kimliği" ve bu aidiyeti taşıyan farklı etnik ve dinî topluluklara mensup bireylerin oluşturacağı "Osmanlı milleti" tasavvurlarının temel sorunu bunların hakim unsur tarafından şekillendirilerek sonrasında kapsayıcılık iddiasıyla diğer topluluklara sunulmasıydı. Şekillendirilme sürecine katılmalarına izin verilmeyen topluluklara ise bu kapsayıcı ve kutsallaştırılan tasavvurlara karşı çıkmanın "bölücülük" olduğu söyleniyordu. Bunun neticesinde ise kâğıt üzerinde ve hukukî zeminlerde eşitliği vurgulayan kimlik ve millet tasavvurları, gerçek hayatta, bu unsura mensup olmayan bireyler tarafından, kendi görüşlerine başvurulmadan, hakim unsurun değerleriyle donatılarak hazırlanmış tektipleştirme projeleri olarak algılanıyorlardı.
"Osmanlı milleti" tasavvuru yaratıcılarının temel yanılgısı kapsayıcılığın bir üst kimliğin benimsenmesi alanında gerekli ancak yeterli olmadığını kavrayamamalarıydı. "Osmanlı" kimliğinin kapsayıcı, herkese açık olması değişik Osmanlı anâsırının bunu içselleştirmesi için zorunluydu. Fakat mesele bu kapsayıcı kimliği, onun içinde kendilerine ait yeterince değer bulamamaları nedeniyle benimsemeyen topluluklar ortaya çıktığında çetrefilleşiyordu. Bu tasavvurun ilerleyen tarihlerdeki savunucuları, bilhassa İttihad ve Terakki Cemiyeti liderleri, bu tür itirazları "bölücülük" olarak nitelendirerek, kapsayıcı, kimseyi dışlamayan bir kimliğin reddini "ortak ideale ihanet" olarak yorumluyorlardı. Sorun gerçekte tek taraflı belirlenen "ortak ideal"in, bu sürece katılmayan gruplar tarafından, "hakim unsurun ideali" olarak dışlanmasıydı.
Cumhuriyetin kurucu kadrosu imparatorluğun dağılmasını değişik görevlerde ve İttihad ve Terakki ile ilişkili olarak yaşadıklarından "ortak ideale ihanet" söylemini fazlasıyla içselleştirmişti. On yıl içinde Osmanlı sancağının Adriyatik'den Cidde'ye ulaşan bir alanda indirilerek yerine "ortak ideale ihanet" ettikleri düşünülen topluluklarca yeni bayraklar çekildiğini gören bu liderler yakın tarihi "hıyanet" söylemi çerçevesinde yorumluyorlardı. Araplar, Arnavutlar, Ermeniler, Rumlar ve diğerleri kendilerine bahşedilen kapsayıcı bir kimliğe dört elle sarılmak yerine ona ihaneti yeğlemişlerdi.
Dolayısıyla Cumhuriyet kurucularının "Osmanlı" kelimesinin yerine "Türk" sıfatını ikame ederek, onu dönemin popüler milliyetçi tezleriyle destekleyerek ve ulus-devlet koşullarına uygulayarak geliştirdikleri yeni "millet tasavvuru" da aynı temel ikilem ile karşılaştı. "Ne Mutlu Türküm Diyene" benzeri vecizelerle ifade edildiği gibi bu yeni tasavvur da kapsayıcı kimliğin benimsenmesi temeline dayanıyordu. Ancak tasavvur tıpkı Osmanlı deneyiminde olduğu gibi hakim unsur tarafından şekillendirilmiş, içi onun değerleriyle doldurulmuştu. Dolayısıyla onun dışında kalan topluluklar açık ve kapsayıcı niteliğine karşın yeni kimliği benimseyerek alt kimliklerinden bütünüyle vaz geçmeyi, söz konusu "millet tasavvuru" içinde erimeyi, kabul etmiyorlardı. Cumhuriyet yönetimleri ise kapsayıcı, herkese açık bir kimliğin reddini "ihanet" ve "bölücülük" olarak kavramsallaştırıyorlardı.
Seküler Osmanlı kimliği aracılığıyla "Osmanlı milleti" oluşturulması tasavvurunu başarısız kılan onun çoğulcu biçimde üretilmemesi, hakim unsurun değerlerini fazlasıyla yansıtması ve altkimliklerden tamamen vaz geçilmesi talebini dile getirmesiydi. Türk olmayan anâsırın şikâyet ettikleri bir husus da kâğıt üzerindeki ve temel hukukî metinlerdeki eşitlik vurgularının yerlerini gerçek hayatta hakim unsurun üstünlüğüne bırakmalarıydı.
Günümüzde kapsayıcı kimliğin içselleştirilmemesini "ihanet" ve "bölücülük" olarak yaftalamak kolaycılığına kaçmadan, bu kimliğin çoğulcu yollarla zenginleştirilmesine çalışmak, çoğunluğa mensup olmayan bireylerin de onun içinde kendilerine ait değerler bulmalarını sağlamak ve bu kimliğin değişik alt kimliklerle beraber yaşamasına müsaade etmek Osmanlı deneyiminin karşılaştığı başarısızlığa düşmemek için alınabilecek ilk tedbirlerdir. Bu yapılırken tıpkı Osmanlı uygulamasında olduğu gibi, Cumhuriyet tasavvurununda da hukukî metinlerdeki söyleme karşın ders kitaplarından marşlar ve ilkokul andına ulaşan zeminlerde hakim unsurun üstünlüğü vurgusunun yapıldığı gerçeği gözardı edilmemelidir.
Osmanlı son dönemi bize toplumun geniş kesimlerince benimsenecek bir kimliğe dayalı yeni bir "millet tasavvuru" geliştiremediğimiz taktirde ciddî tehlikelerle karşılaşacağımız dersini vermektedir. Bu dersi almamakta direnmek anlamlı değildir. Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır.Göbeklerini kaşıyan notemigonus crysoleucaslar demokrasiye katkıda bulunuyorlarmış

Geçtiğimiz hafta yayınlanan bir bilimsel araştırma, "bilgisiz" bireylerin, genellikle varsayıldığının aksine, toplumsal demokrasi ve çoğulculuğun sağlanmasında olumlu katkıları olduğunu savunmaktadır. Bu araştırma sonuçlarının Türk siyasetine uyarlanması bize ilginç ipuçları sunabilir
Princeton Üniversitesi'nde gerçekleştirilerek sonuçları geçtiğimiz hafta ünlü bilim dergisi Science'da yayınlanan bir araştırma, grup davranışları ve oy verme kalıpları hakkındaki yaygın kanaatleri ciddî biçimde sorgulamaktadır. Bu araştırma, ortak kararlar alarak birlikte hareket eden balık gruplarının uzlaşma süreçlerini deneyler ve matematik modeller yardımıyla yorumlayarak, insanların siyasî davranış biçimlerini anlama konusunda önemli ipuçları sunmaktadır.

Bilgi ve demokratik uzlaşma
Söz konusu araştırma sonuçları, siyaset bilimcileri ve kuramcıları tarafından fazla sorgulanmadan kabul edilen temel bir tezin yanlış olduğunu iddia etmektedir. Bu ise her ferdi "siyasetle ilgili," "bilgilendirilmiş" bir kitlenin "demokratik uzlaşma" için "ideal" topluluğu oluşturacağı varsayımıdır.
Siyaset bilimcileri belirli bir konu üzerinde ayrıntılı "bilgisi" olmayan ya da ona fazla "ilgi" göstermeyen bireylerin, aynı konuda inanç derecesine ulaşan kanaatler geliştirmiş azınlıklardan kolaylıkla etkilenebileceklerini, bunun da toplumsal demokrasi adına olumsuzlukları beraberinde getireceğini varsaymaktadırlar.
Princeton Üniversitesi profesörlerinden Iain Couzin'in başında olduğu bir araştırma grubunun beraber hareket eden balık grupları üzerinde yaptığı araştırma, bu tezin doğru olmadığını savunmaktadır. Couzin'e göre aşırı görüşleri savunan ve kemikleşmiş kanaatleri grubun diğer üyelerine kabul ettirmeye çalışan "azınlıklar" ortak kararı etkileyebilmektedirler. Ancak konu üzerine "bilgisi" az olan ve tercih yapmakta zorlanan bireyler, "azınlık diktatörlüğü" denilebilecek bu gelişmeyi önlemekte ve toplumda yeniden sayısal çoğunluğun görüşünün egemen olmasını sağlamaktadırlar.
Dolayısıyla araştırma "bilgisiz" insanların "demokratik uzlaşma"nın çoğunluğun istekleri etrafında şekillenmesi konusunda, zannedilenin tersine, olumlu bir rol oynadığını göstermektedir.

Göbeklerini kaşıyanlar katılınca
Couzin liderliğindeki araştırmacılar, uzlaşma ile alınan grup kararlarına topluluk olarak uyma eğilimi gösteren en önemli canlı türlerinden olan notemigonus crysoleucaslar üzerinde yıllar süren bir araştırma gerçekleştirmişler. Sarı renk ile besin arasında ilişki kurma içgüdüsüne sahip bu tatlısu balıkları deneylerde "mavi" ve "sarı" renkli hedeflere yönlendirildiklerinde, söz konusu insiyâk nedeniyle, hep ikincilere gitmişler.
Bununla yetinmeyen araştırmacılar, az sayıda balığa içgüdüsel olarak yönelme eğilimi taşıdıkları sarı hedeflere gitme konusunda özel eğitim de vermişler. Araştırmacılar daha sonra çok sayıda balıktan oluşan bir topluluğu ise mavi hedeflere yönelme konusunda eğitmişler. Bu iki grup, yâni çoğunluktaki "mavi" hedefe gitmeyi öğrenmiş balıklar ile azınlıktaki "sarı" hedefe yönelme eğitimi almış balıklar birleştirilerek tek bir grup haline getirildiklerinde, azınlıkta bulunan grubun görüşünün "topluluğa kabul ettirilmesi" eğiliminin ağırlık kazandığı görülmüş. Buna karşılık söz konusu topluluğa herhangi bir eğitim verilmemiş (bilgisiz) balıklar eklendiğinde, grup yeniden sayısal çoğunluğun tercihi olan hedefe yönelmeye başlamış.
Araştırmacılar bu deneyden hareketle insan topluluklarındaki "uzlaşma" sağlanması ve "ortak karar" alınması süreçlerine de farklı biçimde yaklaşılmasının mümkün olabileceğini savunuyorlar. Kendilerine göre, bir konu üzerinde kuvvetli kanaatler oluşturmamış, "bilgisiz" bireylerin uzlaşma temelli karar alımında, zannedilenin tersine, "demokratikleşme"yi sağlayabileceklerini söyleyebilmek mümkündür.
Bu sonuçların Kenneth Arrow'un çığır açıcı Toplumsal Tercih ve Bireysel Değerler (1951) kitabı ve bazen kendi adıyla anılan "Genel İhtimâliyât Teoremi"nden beri toplumsal ahlâk ve bireysel ihtiyaçlar ile oy verme kalıpları arasındaki ilşkiyi açıklamaya çalışan "toplumsal tercih kuramı"nda bir devrim etkisi yaratacağı şüphesizdir. Nitekim oy verme davranışlarını matematiksel modellerle açıklayan kitaplarıyla tanınan Profesör Donald Saari, bu araştırmanın Amerikan siyasetinde görülen "azınlık egemenliği"nden "çoğulculuk"a geçişi anlama konusunda önemli ipuçları sunduğunu savunmaktadır.
Saari'ye göre Amerikan ara seçimleri ve aday adaylarının belirlendiği parti içi önseçimlerde ufak azınlıklar kendi tercihlerini "konuya ilgisi yüksek" topluluklara kabul ettirmede başarılı olmakta, buna karşılık, konuyla böylesi ihtiraslı bir ilişki geliştirmemiş bireylerin katıldığı genel seçimlerde bu tesir azalmaktadır. Bu tür durumlarda bireyin kişiliği ve şahsî tercihleri "siyasî tavırlar" ın önüne geçerek, araştırmadaki balıklarda gözlendiğine benzer bir değişime yol açabilmektedir.

Göbeklerini kaşıyan Türkler
Couzin'in araştırmasının Türk siyasetine uyarlanması bizi ilginç neticelere ulaştırabilir. Kitleleri "aydınlatmayı" temel hedefi olarak gören Türk literatisinin anlamakta güçlük çektiği gelişmelerden birisi de belirli konularla yakından ilgilenen topluluklar üzerinde fazlasıyla etkili olan "azınlık görüşleri"nin neden genel kitle üzerinde aynı tesiri icra edemediğidir. Meseleye bir misâl yardımıyla yaklaşırsak, söz konusu literati "Cumhuriyet Mitingleri"ne katılan yüzbinleri derinden etkileyebilen tez ve liderlerin neden genel seçimlerde seçmen kitlesinin düşük bir yüzdesi dışında tasvip görmediğini anlamlandıramamaktadır.
Bu alanda toplumumuzda son yıllarda kullanılan "göbeğini kaşıyan adam" tiplemesi durumu anlamamıza yardımcı olabilir. Bu tür, belirli bir siyasî davranışı içselleştirmemiş bireyler, toplumda "azınlık tahakkümünün" oluşmasını önleyen bir tampon vazifesi görerek, "çoğunluk görüşü" üzerine uzlaşılmasının sağlanmasında kilit rol oynamaktadırlar. Günlük konuşma dilinde "halkımızın her zamanki sağduyusu" olarak ifadelendirilen bu işlev ise gerçekte "çoğunluk görüşü"nün, "azınlık zorlamasına karşın," hâkim kılınmasından başka bir şey değildir. Bu açıdan bakıldığında, toplumun fazla "bilgili" olmayan, "militan" vasfı taşımayan ortalama vatandaşları demokratik uzlaşmanın sağlanması alanında önemli bir rol ifa etmektedirler.
Ne yazık ki Couzin'in araştırması azınlık görüşünü dikte etmeye çalışan notemigonus crysoleucasların bunu engelleyen hemcinslerine hangi sıfatları uygun gördükleri hakkında bilgi vermiyor. Ancak toplumumuzdan söz konusu balık gruplarına doğru tersine bir tahlil yapacak olursak, azınlık görüşünü dikte etmeye çalışanların "göbeğini kaşıyan notemigonus crysoleucas" tiplemesini yaratmış olduklarını düşünebiliriz. Bu çerçevede azınlık görüşünü savunan "militan" balıkların, konu hakkında bilgi ve ihtirasları az, yeterince "aydınlatılmamış" hemcinslerini, akvaryumun sıcak köşelerinde yer ve bedava midye vaatleriyle kandırılarak yanlış hedeflere yönelmekle suçladıklarını ve bu nedenle aşağıladıklarını varsaymak da yanlış olmayabilir. Ancak göbeklerini kaşıyan notemigonus crysoleucasların, böylesi töhmetlere marûz kalmalarına karşın, son tahlilde, çoğulculuk ve toplumsal demokrasiye olumlu katkılarda bulunduklarını söyleyemek de anlamlı olabilir. Bir kolonyalizm mirâsı daha tarihe karışırken

Mevcut Suriye rejimi kullandığı yoğun antiemperyalist söyleme karşılık gerçekte kolonyalizmin Ortadoğu'daki son kalıntılarından birisidir. Sonuna kadar savaşmadan iktidarı bırakmayacak bu rejimin bitişi kolonyalizmin bölgedeki kalıntılarından birisinin daha tarihe karışması anlamına gelecektir
Tanzimat sonrası yeni Osmanlı çok kültürlülüğünün öne çıktığı bölgelerden birisi olan, daha sonra ise Selefi hareketi ve Arap milliyetçiliğinin merkezi haline gelen Suriye, 1918 sonrası paylaşımında ağır bedeller ödedi.
Suriye savaş içinde yapılan anlaşmaların değiştirilmesi sonucunda bölge halkının itirazına karşın Fransa'ya devredildi. Fransızlar, Marunîlerin hayâli "Büyük Lübnan"ı Suriye'ye fatura ederek yaratırken, diğer Ortadoğu mandalarında da görüldüğü gibi, azınlıkları öne çıkaran böl ve yönet siyasetleri kullandılar.
Bu siyasetlerin en önemli neticesi 1920 Anayasası'ndan itibaren sıkı biçimde uygulanan ve "din" ile çatışan Fransa taklidi laikliğe karşın, Suriye'nin "seküler vatandaşlık" temelinde değil, din ve mezhepler çerçevesinde örgütlenen bir toplum haline gelmesi oldu.
Nusayri ve Dürzileri önce ayrı devletler biçiminde örgütleyen Fransızlar, 1936'da bu yapıların birleşik Suriye'ye katılmasını kabul ettiler. Ancak manda idaresi, asırlarca bölgeye egemen olan Sünni seçkinleri tehdit olarak gördüğü için, toplumsal tabanı Nusayri, Dürzi, İsmailî ve Hıristiyan azınlıklar ile kırsal bölgelerdeki fakir, topraksız Sünnilerden oluşan bir iktidar yapısı şekillendirdi. Bu yapı Sünni şehirli üst tabakalar ve din adamlarını tamamen dışlıyor ve yeni düzenin "tehditler"i olarak görüyordu.

Baasçılık ve toplumsal tabanı
Baas ideolojisinin yaratıcıları bir yandan Fichte ve Nazilerin "kuramcı"sı Alfred Rosenberg'den, öte yandan da Marksizm ve komünist hareketten etkilenmiş Arap milliyetçileriydi. Benzer etkiler altında kalarak Türkiye'de rafineliği daha az bir milliyetçi ideolojiyi savunan dönemin Cumhuriyet gazetesi çevresi gibi, Almanya'nın savaşı kazanması durumunda çok farklı bir yol izleyecek Baasçılar, Marksizmden etkilenen milliyetçi sosyalizmi seçtiler. Vahib el-Ganim'in ifadesiyle "Almanya yenilmişti, ortada hayranlık uyandıran bir Stalingrad vardı, dolayısıyla sol sosyalizmde karar kılındı."
İlginçtir ki, Fransız sömürgeciliğine diş bilemesine karşın, Baas ideolojisi kolonyalizmin Suriye için yarattığı toplumsal tabana sahip çıkmayı amaçlıyordu. Bu ideoloji geçirdiği evrim sonucunda, bilhassa partinin 1963'de iktidarı ele geçirmesini takiben, daha da radikalleşti. Bu radikalizm Salah Cedid'in parti içi darbesiyle Zeki el-Arsuzi'nin Baas'ın tek ideoloğu haline gelmesiyle en uç noktasına ulaştı. "Yeni Baasçılık" ideolojisi, "Önce Suriye" sloganı çerçevesinde milliyetçiliği ülke ile sınırlarken, laikliği kullanarak azınlık egemenliğini ve Marksist jargon aracılığıyla da din ve orta-üst sınıflar aleyhtarlığını kuvvetlendiriyordu.

Es'ed pragmatizmi
Suriye 1949 ilâ Hafız el-Es'ed'in 1970 gerçekleştirdiği Düzeltici Devrim (el-tavra el-tashihiya) ile iktidara el koyması arasında yirmi darbe ve darbe girişimine sahne olmuştu. Amerikan diplomatları Es'ed'i The Godfather filmindeki Don Corleone'ye benzetiyorlardı; ama yılda bir darbe girişimine sahne olan ülkede kalıcı otoriterlik bile pek çok kimseye ehven-i şerreyn olarak gözüküyordu.
Bu "kalıcı otoriterlik" için ödenen fatura ise inanılması zor bir istihbarat denetimi altında yaşama oluyordu. Bir örnek vermek gerekirse, Lazkiye yakınlarındaki el-Hilfa kasabasının 1.900 kişilik yetişkin erkek nüfûsunun 550'si Muhaberat görevlisi ve Baas muhbiri olarak çalışıyordu.
Son tahlilde Es'ed'in istihbarat rejimi, Fransız kolonyalizminin doğurduğu ve Suriye Baas ideolojisinin Arap milliyetçiliği ve antiemperyalizm ile eklemleştirdiği sekteryanizmin ürünüydü. Seleflerine nazaran oldukça pragmatik olan Hafız el-Es'ed Baas örgütlenmesini, Sovyet örneğinde olduğu gibi Yazarlar Birliği, Kadınlar Birliği, Öğrenciler Birliği benzeri toplumun her alanına nüfûz etmeyi amaçlayan yapılarla destekleyerek kuvvetlendirirken onun toplumsal tabanını da genişletmeye çalışmıştı.
Rejim gene Nusayrilerin iktidar tekeli ve dinî azınlıklarla ittifakına (Dürziler, Hıristiyanlar, İsmailîler) dayanmakla birlikte, kırsal bölgelerde yaşayan, fakir ve topraksız olanların yanı sıra Müslüman Kardeşler ile ilgisi bulunmayan orta sınıf şehirli Sünnileri de sistem içine alarak toplumsal tabanını genişletmeye gayret ediyordu. Baas'ın 1970 öncesi dışlayıcı laik, satır aralarında atheizm savunusu yapan "devrimci" söylemi bir hayli yumuşatılmıştı. Bu pragmatik yaklaşımına karşılık rejim, 1982'de Hama'da görüldüğü gibi, işbirliğine yanaşmayan ve muhalefete cesaret edenlere karşı katliama varan uygulamalara girişmekte tereddüt etmiyordu.

Yalancı bahar
Kolonyalizm mirâsı rejimin yapısal özellikleri nedeniyle, belirli sınırları esnetmek ötesinde değişimi mümkün olmamakla birlikte, Beşar el-Es'ed, "Başkanlık Hânedanı" olarak tanımlanabilecek bir siyasal sistem içinde babasının yerini aldığında, ülkede ve uluslararası camiada bir "Şam Baharı" yaşanabileceği ümidi doğmuştu.
Riyad Seyf'in başını çektiği "Millî Diyalog Forumu" ile Komünist Partisi ile ilişkisi bilinen Halil Ma'tuk'un "İnsan Hakları Kültürel Forumu" gibi örgütlenmelere göz yumulması, Nâsırcı Pan-Arabistlerin parti kurmalarına müsaade edilmesi, bunun da ötesinde rejimle arası iyi olan Muhammed el-Habaş gibi İslâmcıların benzeri faaliyetlerine yeşil ışık yakılması bu ümitlerin daha da artmasına yol açmıştı.
Ancak rejim Adonis, Sadık Celâl el-Azm, Haydar Haydar benzeri entelektüellerin kaleme aldığı 99'lar dilekçesi, daha sonra da Sivil Toplumun Canlandırılması Komiteleri tarafından hazırlanarak ileri gelen kanaat önderleri tarafından imzalanan 1.000'ler dilekçesini yaşamına yöneltilmiş bir tehdit olarak görmüştü. Müslüman Kardeşler'in 2002 Ağustosu'nda Londra'da düzenlediği konferans ise "bardağı taşıran damla" oldu. Rejim sınırları esnetebilirdi; ama açık topluma dönüşmenin kolonyalizm mirâsı yapının sonu olacağını da anlıyordu. Beşar el- Es'ed'in "bahar" metaforunun kullanımını şiddetle reddederek onun yerine "gelişme" kavramını önermesi tesadüfî değildi.

Ölüm-kalım savaşı
Kolonyalizm mirâsı, azınlık tahakkümüne dayalı bir rejimin günlerinin sayılı olduğu şüphesizdir. Ancak tek çâresi iktidarda kalmak olan rejim, ülke bir kan banyosundan geçmeden meydanı terk etmeyecektir. Bu gerçekleştiğinde Suriye rejiminin "antiemperyalist" söylemine kapılarak onun gerçekte yüksek perdeden eleştirdiği emperyalizmin ürünü olduğunu göremeyenler şüphesiz ağıtlar yakacaklardır. Halbuki gerçekleşecek olan kolonyalizmin bölgedeki son kalıntılarından birisinin daha tarihe karışmasından başka bir şey değildir. Zizek, imparatorluk, çok kültürlülük

Zizek'in genel olarak imparatorluk, özel olarak da Osmanlı çok kültürlülüğünün, çağdaş çok kültürlülükten iyi olduğunu savunması, bize imparatorluğun günümüze taşınması mümkün olmayan bir yapı olduğunu unutturmamalıdır
Çağımızın önemli felsefecilerinden Slavoj Zizek'in geçtiğimiz hafta Radikal gazetesine verdiği mülâkat fazlasıyla ilgi uyandırdı. Liberal çok kültürlülük ve onun temel ilkesi olan "Öteki'nin farklılığına saygı gösterme" yaklaşımını hegemonik bularak eleştiren Zizek, çalışmalarında küresel kapitalizmin "otomatik sömürgecilik sürecini" başlattığını savunmuştur. Kendisine göre bu süreç sonuçta "sadece sömürgelerin var olup, sömürücü devletlerin bulunmadığı" bir yapı yaratacaktır.
Sloven felsefeciye göre sömüren artık ulus-devletler değil küresel şirketlerdir. Bunun sonucunda ise hepimizin sadece Banana Republic'den giyinmekle kalmayarak aynı zamanda "muz cumhuriyetleri"nde yaşamaya başladığı bir yapı şekillenmektedir. Zizek küresel kapitalizminin ideal ideolojisinin de, "yeni ırkçılık"ın maskesi vazifesini gören, çağdaş çok kültürlülük olduğunu ileri sürmektedir.
Sloven felsefeci bu nedenle Hegelyen diyalektik aracılığıyla "pazarlık" ve "uyuşma" temelli günümüz çok kültürlülüğüne karşı çıkarak "ayrılma" ve "çatışma"yı savunmaktadır. Ona göre küresel kapitalizmin ideal ideolojisi olan "çok kültürlülük" çerçevesinde ortak paydalar bulmaya çalışmak yerine ırkçılık ve kapitalizmin hegemonyasına karşı tavır alarak onlarla çatışmak gerekmektedir.
Zizek'in zikrettiğimiz mülâkatında en fazla ilgi uyandıran bölümler ise kendisinin Osmanlı'da var olan "hoşgörü" ve "çok kültürlülüğü" günümüz çok kültürlülüğünden ayırarak, bu alanda "bir şey öğrenmek istiyorsak" söz konusu deneyimden yararlanmamızın gerekliliğini vurguladığı kısımlar olmuştur.
Zizek "Mustafa Kemal Atatürk ve Jön Türkler Batı'yı taklit edip modern bir ulus devlet olmayı istediklerinde, Türkiye höşgörüsüzlükle tanıştı" ifadesiyle geleneksel imparatorluk "hoşgörüsü"nün üstünlüğünü vurgularken, "bugünün perspektifinden bakıldığında"... Avusturya-Macaristan ve Osmanlı imparatorluklarının, "demokratik ve çok kültürlü olma alanında başarılı" olduklarını iddia etmiştir.

İmparatorluk, hoşgörü, çok kültürlülük
Zizek'in analizi üzerine yapılan yorumların temel sorunu, bunların, Sloven felsefecinin geleneksel imparatorluk çok kültürlülüğü ile küresel kapitalizm ideolojisi olarak gördüğü çağdaş çok kültürlülüğü karşılaştırmasının ötesine giderek, zımnen de olsa, bu ikisinin birbirinin alternatifi olduğunu varsaymalarıdır.
Geleneksel imparatorluk çok kültürlülüğü ve hoşgörüsü herşeyden önce hiyerarşik bir karakter taşırdı. Dolayısıyla bu çok kültürlülük, günümüz kozmopolitliği gibi "ortak bir ahlâk" yaratmaya çalışmaz, üstün bir ahlâk ve kültürün yanında daha düşük olarak sınıflandırılan ahlâk ve kültürlerin de yaşamasına izin verirdi. Hiyerarşik yapılar olan imparatorluklar için bunun ideal bir düzenleme olduğu şüphesizdir.
İmparatorluklar "eşitlik" değil, hiyerarşiyi gözeten "adalet" temelli yapılardır. Bu nedenle teb'aları Rus Çarı ya da Tanzimat öncesi Osmanlı Sultanı'ndan "eşit" davranmalarını değil, "âdil" olmalarını beklerlerdi. Dolayısıyla herkes hiyerarşideki yerini bilir, üstündekilerle eşit olmaya çalışmaz, haddini aşarsa cezalandırılır, bu da "adalet"in tecellisi olarak görülürdü. Meselâ geleneksel Osmanlı toplumunda Müslümanlar gibi giyinmeye cür'et eden gayrimüslimler şiddetli cezalara çarptırılırlardı.
Buna karşılık, hiyerarşik ahlâk düzenlemesine dayanan çok kültürlü yapılanmanın tarihî bağlamında oldukça iyi işlediği ve hakim ahlâk ve kültür mensupları dışındakilerce de "âdil" bulunduğu unutulmamalıdır.

Hiyerarşik çok kültürlülük...
Nitekim Zizek'in de belirttiği gibi İstanbul'a (kendisinin savunduğu gibi 19. asırda değil öncesinde) gelen yabancı seyyahlar gördükleri dinî hoşgörüden fazlasıyla etkilenmişlerdir. Burada temel sorun bu tür hiyerarşik çok kültürlülüğün 1789 sonrası gerçekliğine cevap verememiş olmasıdır. "Eşitlik"in yükselen değer haline geldiği, üstünlüğün "hoşgörü"sünün ayrımcılık olarak eleştirildiği yeni düzende, tabiatları gereği hiyerarşik olmak zorunda olan imparatorlukların sadece "adalet" anlayışları değil varlıkları da sorgulanmaya başlanmıştı. Bunun sonucunda ise Zizek'in iddia ettiği gibi Jön Türkler ve Atatürk ile değil ama onlardan yaklaşık olarak bir asır önce başlayan bir "yeniden yapılanma" çabasına girişilmişti.
Ancak hiyerarşisiz bir imparatorluk yaratılması, milliyetçiliğe dayanmayan ulus-devlet inşaı benzeri bir çabaydı. Nitekim Osmanlı örneğinde bir hiyerarşi kaldırılır, gayrimüslimler Müslümanlarla eşitlenirken, onun yerini tedricen bir diğeri, etnik hiyerarşi almıştı. Kendini herhangi bir kuralla sınırlı görmeyen bu yeni hiyerarşinin İttihad ve Terakki iktidarı ve Türk ulus-devletinin inşaı dönemlerinde geleneksel imparatorluk "hoşgörü"sünü fazlasıyla arattığı doğrudur.
İlginçtir ki, imparatorluk hayranlığını kendini komünist felsefeci olarak gören Zizek ile neredeyse aynı ifadeleri kullanarak dile getiren muhafazakâr tarihçi Elie Kedouire, Osmanlı Ermenileri ya da Bağdat Yahudileri benzeri toplumların, imparatorluğun hiyerarşik "hoşgörü" düzeninde, çok daha rahat yaşadıklarına işaret etmişti. Gerçekten de 1915'te pek çok Ermeninin, bir asır önce cizye ödeyen, Müslümanlarınkinden yüksek ev yapamayan büyükbabalarının ne denli mutlu olduklarını düşündüğü şüphesizdir. Ancak sorun imparatorluk ve onun hiyerarşik çok kültürlülüğünün günümüze taşınmasının imkânsız olmasıdır.

Entelektüel sorun...
Zizek'in hiyerarşik imparatorluk çok kültürlülüğünün, küresel kapitalizmin ideolojisi olarak gördüğü günümüz çok kültürlülüğünden daha iyi olduğunu düşünmesi de benzer bir tespittir. Ancak buradan yola çıkarak ne imparatorluk ve onun hiyerarşik çok kültürlülüğünün "hegemonik" olmadığını savunmak, ne de bunun günümüze taşınmasını istemek anlamlı değildir. Günümüzün sorunu eşitlik temelli, kozmopolit karakterli ve değişik özelliklere sahip bireyleri farklı ortak paydalarda birleştirebilen bir çok kültürlülük yaratılmasıdır.
Bunun yaratılmasında genel olarak imparatorluk, özel olarak da Osmanlı çok kültürlülüğünden tarihî bir laboratuvar olarak yararlanılması şüphesiz anlamlıdır. Resmî ideoloji tarafından "üstün bir ırkın" tarihindeki "kara parantez" olarak yorumlanan Osmanlı geçmişini, uzun süre, kendi tarihî bağlamında değerlendiremeyen bir toplumun bunu yaparken imparatorluğu romantikleştirmesi doğaldır. Ama onun günümüze taşınması imkânsız bir yapı olduğunu da unutmamak gereklidir.
Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır.Toplumumuzun Thurgood Marshall'ı kitleler mi?

Yeni anayasa yapımının "bir başka bahara" kalması toplumumuzun sadece bir antianayasa belgesiyle yönetilmesi sonucunu doğurmamakta, demokratikleşmenin önündeki temel zihniyet engeli olan "resmî ideoloji vesayeti"nin de sürmesine neden olmaktadır
Yeni bir anayasa yapımının, Meclis Başkanlığı tarafından te'sis edilen Uzlaşma Komisyonu'nun "ölü doğması" nedeniyle, saygın bir anayasa hukukçusunun ifadesiyle "başka bir bahara" kalması ciddî bir sorundur. Bu, aynı zamanda, bir anti-anayasa karakterindeki 1982 Anayasası'ndan sürekli biçimde şikâyet eden "siyaset"in de, bir kurum olarak, başarısızlığıdır.

Anayasa'dan ne bekleniyor?
Bu başarısızlık ise antidemokratik, kabul edildiği şekliyle devlete "kutsal"lık atfeden, siyasetin faaliyet alanını sınırlandırmayı hedefleyen ve bireysel hakları tehdit olarak gören bir metnin toplumumuzu esir almasına indirgenemez.
Sorun sadece "anti-demokratik" bir anayasadan kurtulmak değildir. Toplumumuzun temel meselesi demokrasiyi hedeflememiş ve onunla bağdaştırılması mümkün olmayan Erken Cumhuriyet ideolojisi ile "demokratik bir cumhuriyet yaratma" arzudur. Tarihimizin önemli bir parçası olan bu dönemin altın çağdaşlaştırılması ve bize günümüzde "ışık tutacağı" yaklaşımından vazgeçilmediği takdirde toplumumuzun gerçek anlamda demokratikleşmesine imkân yoktur.
Hem "devrimci" hem de "sosyal demokrat" olunabileceğini varsayarak bu iki ideolojiyi bağdaştırmaya çalışan ana muhalefet partisi gibi, Erken Cumhuriyet "cumhuriyetçiliği" ile "demokrasinin" te'lifinin toplumumuz için en anlamlı sentezi doğuracağını savunan Türk literatisi de, uzun tecrübeler neticesinde bunun imkânsızlığının farkına varmış olan kitlelerin bir hayli gerisindedir. Kitlelerin "ideolojisiz anayasa" söylemiyle dile getirdiği bu istem beklentinin sadece bireysel hakları genişleten bir hukukî metnin hazırlanmasının ötesinde olduğunu ortaya koymaktadır.

1961 zımnî kabûlü
1921 Polonya Anayasası örnek alınarak hazırlanan ve daha sonra yapılan değişikliklerle otoriter aydınlatma ideolojisine dayalı siyasetin hukukî zeminini hazırlayan 1924 Anayasası, 1937'de son şeklini alan 2. maddesi ile Tek Parti ideolojisinin temel ilkelerini devletin nitelikleri haline getiriyordu.
İçinde "demokrasi" kelimesi geçmeyen bu metin, Fransa örneğinde olduğu gibi "cumhuriyet"i bir rejim değil, bir ideoloji olarak görüyor, devlete "inkılâpçı" (1945 sadeleştirmesinde "devrimci") vasıf atfederek sınırsız yetki bahşediyordu. 1950 sonrasında C.H.P tarafından bir "ihtilâl devri" anayasası olarak eleştirilen ve "istibdat"a yol açtığı savunulan bu metin, gerçekte "demokrasi"yi hedeflemeyen bir ideolojinin ürünüydü. Sorun anayasa değil mevcut ideoloji idi.
1961 Anayasası'nda "demokratik," "demokrasi esasları," "insan haklarına dayanan demokrasi," benzeri kavramlara yer verilmesi, devletin "devrimci" niteliğinin kaldırılarak "hukuk devleti" olduğunun vurgulanması, devletçilik yerine "hem devletçilik hem de liberalizmin tatbiki"ni mümkün kıldığı savunulan "sosyal devlet" ilkesinin kabûlü, "lâstik gibi şu veya bu manâya" çekilmesi mümkün bir "doktrin" olarak eleştirilen "milliyetçilik" yerine "millî" vasfının tercih edilmesi gerçekte ciddî bir zihniyet değişimine işaret eder.
Anayasa Komisyonu Sözcüsü Tarık Zafer Tunaya, maddeler tartışılırken, "Atatürk milliyetçiliğinin gayesi[nin] bir millî, bağımsız ve demokratik devlet kurmak" olduğunu savunmuştu; ama yukarıda zikrettiğimiz değişiklikler, 1961 Anayasası ile "kurucu ideoloji"nin "demokratik" bir toplumu hedeflemediğinin, zımnen de olsa, kabûl edilmiş olduğunu ortaya koyar.

Marshall ne dedi?
1961 Anayası ile dile getirilen bu zımnî kabûl, 1987'de, anayasanın 200. yıldönümünde, Amerikan Yüksek Mahkemesi hâkimi Thurgood Marshall'ın bu metni kaleme alan devlet kurucularının yirminci asırdaki anlamıyla anayasal yönetim ile birey ve insan haklarını düşünmedikleri çıkışını yaparak yarattığı tartışmaya benzetilebilir. Marshall bunlara ulaşmak için kanlı bir iç harp ve acılarla dolu bir toplumsal dönüşümün gerektiğini söyleyerek, iki asır sonra Amerikalıların "anayasa" dendiğinde "kurucu babalar"ın hazırladığı metne değil, çok farklı bir kavrama atıfta bulunduklarını ifade etmişti. Ünlü hukukçu, ortalama Amerikalının duygusal nedenler ve yıllar süren "kutsallaştırma" nedeniyle kabûl etmekte zorlandığı bir gerçeği dile getirerek, kurucu babaların modern demokrasi ve insan haklarını hedeflemediklerini söylemişti.
Marshall'a göre anayasanın başındaki "Biz Halk" ifadesi artık köleleri de kapsıyordu; ama bunu sağlayanlar, metni kaleme alan "kurucu babalar" ve anayasayı kutsallaştırarak her türlü yoruma kapalı kılanlar değil, "hürriyet," "adalet" ve "eşitlik" kavramlarının arkaik anlamda kullanımı reddederek onları kapsayıcı hale getirmeye çalışanlardı.

Kitleler Marshallaşırken
1961 Anayasası "devrimci" cumhuriyeti kutsayan, "demokrasi" kelimesine yer vermeyen bir metnin yerine kuvvetli "demokrasi" ve "insan hakları" vurguları yapan bir temel kanunu geçirerek benzer bir tezi, üstü kapalı olarak, dile getirmeye çalışmıştı. Buna karşılık, aynı anayasa "demokrasi" kaygısı olmayan, "cumhuriyet"in "devrimci" niteliğinin kaldırılmasına karşı çıkan ve siyasetin alanını mümkün olduğunca daraltmayı hedefleyen kurumları öne çıkaran bir vesayet rejiminin de temellerini atmıştı. Dolayısıyla yeni anayasa bir yandan "demokrasi"yi idealleştirirken, öte yandan da onunla bağdaşması mümkün olmayan, onu tehdit olarak gören bir "kurucu ideoloji vesayeti" yaratmıştı. Bu nedenle de zımnen yaptığı Erken Cumhuriyet ideolojisi eleştirisinin bir anlamı kalmamıştı.
Sıklıkla atıfta bulunduğu "Atatürk milliyetçiliği" ve "Atatürkçü düşünce" benzeri kavramlarla Erken Cumhuriyet ideolojisini, oluştuğu ortamdaki anlamıyla yeniden üretmeyi hedefleyen 1982 Anayasası, metninde yer alan "demokrasi" ve "demokratik" ifadelerine karşın, vesayetçilik rejimini güçlendirmiştir. Bu açıdan bakıldığında 1980 darbesi liderlerinin, Türk "sol"u tarafından Erken Cumhuriyet ilke ve ideallerine ihanet etmekle suçlanması haksız bulunabilir. Kenan Evren'in, son tahlilde, dönemin ideologları Recep Peker ve Mahmut Esat Bozkurt'dan çok farklı bir dünya görüşü ve siyaset anlayışına sahip olduğunu savunabilmek mümkün değildir.
1961 Anayasası ile zımnen söylenmeye çalışılan, ama gerçekleşmesi mümkün olmayan bir "bağdaştırma" arzusu nedeniyle ifade edilemeyen hakikati, günümüzde, muğlâk "ideolojisiz anayasa" talebiyle kitleler dile getirmektedir. Başka bir ifadeyle toplumun hukukçuları ya da entelektüelleri değil, resmî ideolojisi tarafından sürekli biçimde aşağılanan kitleleri Thurgood Marshall benzeri bir eleştiri aracılığıyla demokratikleşme arzusunu dile getirmektedir.
Yeni anayasayı her derdimize deva olacak bir ilaç olarak fetişleştirmemiz anlamlı değildir. Fakat bu anayasa tabandan gelen arzular gözönüne alınarak yapılırsa demokratikleşmenin önündeki temel zihniyet engelini kaldıracaktır. Bunun "yeni bir bahara" kalması ise gerçekten üzücüdür.Meselenin adını doğru koyalım, halline çalışalım
Toplumsal sorunların varlığını reddetmek, onların gerçekte var olmadıklarını savunmak ve bunu sürekli tekrarlayarak içselleştirmek, kısa, hattâ orta vâdeli rahatlamaları beraberinde getirebilir. Ancak bu tür "olanın olmadığına inanma ve inandırma" siyasetleri sorunları uzun vâdede büsbütün içinden çıkılmaz hale sokmaktan başka bir işlev görmezler. Çünkü bunlar bir taraftan toplumun bir bölümünün var olmayan bir gerçekliğe yönelik inanç geliştirmesine neden olurken, öbür taraftan da varlığı inkâr olunan "sorunun" temsilcilerini radikalleştirirler.
Türk siyasetinin adını bile koymakta zorlandığı "Kürt Meselesi" bu hususta verilebilecek en güzel misâllerden birisidir. Yıllarca "Güneydoğu Meselesi" benzeri isimlerle atıfta bulunulan bu sorun, toplumun bir kesiminin "Türkiye'de herkesin Türk olduğu" inancını içselleştirmesine, buna karşılık varlıkları inkâr olunanların da mağduriyet temelli, kuvvetli milliyetçi vurgular içeren bir kimlik siyasetine daha sıkı biçimde sarılmalarına yol açmıştır.
Burada bir parantez açarak söz konusu sorunun ulus-devlet inşaı sonrasında kangren hale gelmekle beraber, Cumhuriyet öncesi geçmişi olduğunu belirtmekte fayda vardır. "Arnavut Sorunu"nu içinden çıkılmaz hale getiren İttihadçı millet tasavvuru ve siyasetlerinin bu meselenin kaynağı olmaması gibi, Erken Cumhuriyet millet tasavvuru ve sonrasında izlenen siyasetler, meselâ12 Eylül Rejimi uygulamaları, "Kürt Sorunu" nun şu anda karşımızda durduğu şekle evrilmesinde belirleyici rol oynamakla beraber, bizatihi onun yaratıcısı değildirler.
Meselenin detaylarında kaybolmak yerine büyük resme baktığımızda göreceğimiz, hızla merkezileşmeye çalışan bir imparatorluk yapısının milliyetçilik çağında, Avrupa müdahalesinin de hızlandırıcı etkisiyle çok sayıda ulus-devleti doğurmasıdır. Sınırları isyanlar, bağımsızlık savaşları ve barış konferansları neticesinde karakuşî kıstaslarla belirlenen bu ulus-devletler, imparatorluğun büyük ölçekte yaşadığı sorunla küçük ölçekte muhatap olmuşlardır. Bosna'dan Kosova'ya, Kıbrıs'dan Makedonya' ya yayılan bir alanda günümüze ulaşan çatışmalar aslında "imparatorluk unsuru"ndan "ulus-devlet azınlığı" statüsüne gerileyen toplulukların trajedilerinden başka birşey değildir.
Yeni Türk ulus-devletinin kurulduğu saha da 1915 Tehciri ve Türk-Yunan Nüfus Mübadelesiyle ciddî bir türdeşleşme sürecinden geçmesine karşın bu çatışmanın dışında kalmamıştır. Tıpkı kapsayıcı Osmanlı kimliğiyle böylesi sorunların önüne geçeceğini düşünen imparatorluk ricâli gibi, Cumhuriyet kurucuları da benzeri bir kimlikle ulus-devletlerinde söz konusu çatışmanın yaşanmayacağını ümit etmişler ve geliştirdikleri millet tasavvurunu "olan"a değil "olması gereken ideal"e dayandırmışlardır. Bu alanda kurucu liderler, ulus-devlet inşaı coşkusu içinde yeni "ideal"in bazı kesimlerce içselleştirilmesinin eskisine göre çok daha zor olduğu gerçeğiyle yüzleşmek istememişlerdir.
Yukarıda değindiğimiz gibi Kürt Sorunu, Osmanlı mirâsıdır. Tanzimat sonrası merkezileşmesine tepki olarak gelişen Kürt proto-milliyetçiliğinin on dokuzuncu asır sonundan itibaren ortaya çıktığını ve Osmanlılık tanımının sınırlarını esnetmeye çalıştığını söylemek yanlış olmaz. Önce Kahire sonra Cenevre'de yayınlanan Kürdistan dergisinin neşriyatı, Azm-i Kavî Cemiyeti benzeri örgütlenmeler bunun ciddî kanıtlarıdır. II. Meşrutiyet sonrasında bu milliyetçilik öncülü akımın ivme kazandığı da doğrudur. Nitekim Roj-i Kürd, Hetav-ı Kürd benzeri dergilerin yayınları, Kürt Teâvün ve Terakki Cemiyeti gibi yapılanmalar bunu ortaya koymaktadır. Bu hareket Osmanlı dağılmasının gündeme gelmesiyle daha büyük bir sıçrama yapmış ve Mütareke Dönemi'nde Kürt entelektüellerin bir bölümü gerçek bir kimlik siyasetinin sözcülüğünü yapmışlardır. Ancak temel mesele kendisini Osmanlılık ideolojisiyle ve kimliğiyle, belli zorlamalarla da olsa, eklemleştirebilmiş bu kimlik siyasetinin aynı işlemi Cumhuriyet ideolojisi ve Türklük tanımıyla yapamamış olmasından kaynaklanmaktadır.
Bunun nedenleri ise yukarıda zikrettiğimiz yeni "ideal"in alt kimliklere çok daha az hayat hakkı tanıması (daha doğrusu tanımaması), din ortak paydasında buluşmaya set çeken seküler milliyetçi bir ideolojinin egemenliği ve 1915 Tehciri sonrasında Kürtlerle merkez arasındaki 1878-sonrası ittifakının temel nedenini oluşturan dış "tehdit"in (Avrupa müdahalesiyle kurulacak bir Ermeni devletinde etnik ve dinî azınlık durumuna düşme) ortadan kalkmasıdır. Buna karşın Türk siyaseti bu gerçekle yüzleşmek, ona anlamlı politikalarla cevap vermek yerine onu reddetmiş ve varlığını dile getirenleri cezalandırmıştır. 12 Eylül ile zirvesine ulaşan bu red-tecziye sarmalı ise sorunun günümüzdeki şekline evrilmesine neden olmuştur.
Dolayısıyla yapılması gereken ilk iş meselenin adını doğru koymaktır. Bu yapılmaz ve sorun olduğundan farklı tanımlanırsa onu halletmek mümkün olamaz. İkinci olarak meselenin "bireysel" düzeyde çözülemeyeceği gerçeği görülmelidir. Tıpkı Kemalist ideolojinin "dileyen herkesin ibadet edebildiği" bireysel dindarlık tasavvurunun Türkiye'nin laiklik sorununu halledememesi gibi, kapsayıcı üst kimliğe itiraz etmeyen Kürt vatandaşlarımızın devlet görevlerine gelmelerinin engellenmemesi temelindeki bireysel çözüm bu meseleyi nihayete erdiremez.
Son dönem Osmanlı tarihi bu tür çözüm çabalarında karşılaşılan başarısızlığın tarihidir. Meselâ1905'te İttihad ve Terakki Cemiyeti, Ermeni siyasî teşkilâtları ve entelektüellerine bireylere eşit haklar tanıyan anayasal özgürlük temelinde ortak hareket teklifiyle yaklaşmak istediğinde, bunların "toplumsal eşitlik," "toplum olarak tanınma" ve bu çerçevede hakları olması dışında bir çözümü kabul etmeyecekleri cevabını almıştı. 1908 sonrası Arnavut ve Arap liderlerle yapılan müzakereler de aynı noktada tıkanmıştı. Bir asır sonra benzer bir yaklaşımın başarılı olacağını ummak gerçekle yüzleşmeme gayretinden başka birşey değildir.
Sorunun varlığının reddiyle gelinen nokta ortadadır. Bu aşamada onu çözemeyecek araçlarda ısrar ise Chloroquine tedavisiyle iyileşebilecek bir hastaya kına kına kabuğu tozu vermekte ısrar ederek ölümüne yol açmaya benzer. İki neslin düşük yoğunluklu iç savaş ortamında doğup büyüdüğü ülkemizde gerçek tedaviye en kısa sürede başlanması zaruridir.
Ahmed Rıza Bey'i neden hatırlamıyoruz?

Ahmed Rıza hakkında Fransa'da yapılan kapsamlı çalışmalar onun neden entelektüel düşünce babalarından birisi olduğu bir toplumda unutulduğunu sorgulamamıza fırsat verebilir. Gerçekte Ahmed Rıza üzerinden bir toplumun dramını anlayabilmek mümkündür
Ahmed Rıza adı günümüzde toplumun büyük kesimine herhangi birşey ifade etmez. Modern Türkiye'nin entelektüel ve siyasî yaratıcılarından birisi olan, ebu'l-ahrar (hürriyetçilerin babası) sıfatlı bu İttihad ve Terakki liderinin bugün unutulma duvarının arkasında kalmış olması, bir anlamda, "tarihsizleştirme" projesinin fazlasıyla başarıya ulaştığını göstermektedir.
Buna karşılık Fransa'da Ahmed Rıza üzerine yakın dönemde iki kapsamlı doktora çalışması hazırlandı. 2007'de Enes Kabakçı, Ahmed Rıza üzerinden Jön Türk ideolojisinin oluşumunu ve bu alanda pozitivizmin oynadığı rolü ele alan önemli bir tez hazırladı. Bu ay ise Erdal Kaynar, Ahmed Rıza'nın yaşamı, siyasî faaliyetleri ve entelektüel tezlerini derinlemesine inceleyen olağanüstü bir çalışmayı tamamlayarak savundu. Kaynar'ın dokuz yüz sahifeye yaklaşan iki ciltlik incelemesi entelektüel tarihimize son yıllarda yapılan en önemli katkılardan birisidir.

Pozitivist cami
Ahmed Rıza, pozitivizmi "bilimcilik"in bir yorumu olarak gören Cumhuriyet kurucu kadrosunun popüler tezlerini anlamlı bir kavramsal çerçeveye yerleştirmiş bir entelektüeldi. Kendisi pozitivist hareketin ikiye ayrılması sonrasında "İnsaniyet Dini" kurma yaklaşımını eleştirerek, bunun Comte'un "materyalist" tezlerine aykırı olduğunu savunan Littre'nin grubunu tercih etmemişti. Bir konferans sırasında tanıdığı Pierre Laffitte'in pozitivist yorumunu benimsemesi ise Ahmed Rıza'nın kuramdan beklentilerini ortaya koymaktadır.
Ahmed Rıza pozitivizmin Meksika ve Brezilya'da olduğu gibi hem devlet ideolojisinin temeli ve hem de "yeni bir din/ ahlâk" haline geleceği bir Osmanlı İmparatorluğu hayâl ediyordu. Kendisi Osmanlı entelektüellerini derinden etkileyen on dokuzuncu asır popüler materyalizmine karşı değildi, hattâ ondan fazlasıyla etkilenmişti. Bu nedenle bir yandan popüler materyalizmin pozitivizmi "yeni bir din" olarak şiddetle eleştirmesini görmezlikten gelerek onu pozitivizmle bağdaştırmaya çalışırken, öte yandan da "İnsaniyet Dini"nin toplumun felsefesi haline getirilmesinin gerekli olduğunu düşünüyordu.
Ahmed Rıza "yeni ahlâk"ın yaratılmasında İslâmiyetten, daha doğrusu onun ilkelerinin liberal yorumundan yararlanmanın da gerekli olduğunu savunuyordu. Kendisinin devirmeye çalıştığı II. Abdülhamid'in "Paris'te Cami" projesini sahiplenmesinin nedeni, "Cami"nin Meksika ve Brezilya'daki "pozitivist kiliseler"e benzer bir işlevi yerine getireceğini varsaymasıydı. Bu ölümünden dört yıl önce Mustafa Reşid Paşa'ya pozitivizmi İmparatorluğun resmî ideolojisi haline getirmesini teklif eden Comte'un vizyonuna da uygundu. Ancak Ahmed Rıza, İslâmiyet'in, Huxley'in "Katoliklikten Hıristiyanlığın çıkartılmış hali" olarak tanımladığı "İnsaniyet Dini"ne çok daha fazla direnç göstereceğini göremiyordu.

Bileşik oryantalizm
Erken Cumhuriyet'in bir yandan Batı Oryantalizminin tasvir ettiği "Doğu"yu sahiplenip onu medenîleştirme vazifesini üstlenerek, öte yandan da "tersine ontolojik Oryantalizm" üreterek yarattığı "bileşik Oryantalizm"inin en önemli kuramcılarından birisi de Ahmed Rıza idi. Pozitivist entelektüel hem "geri, uyuşuk, miskin" Doğu'yu medenîleştirmeyi amaçlıyor, hem de "Osmanlı ve İslâmiyet"e yönelik eleştirileri şiddetle reddediyordu.
Ahmed Rıza, bunu yaparken Erken Cumhuriyet'in anti-emperyalist, Batı karşıtı söylemini, çok daha rafine biçimde, üretiyordu. 1922'de kaleme aldığı ve daha sonra Batı'nın Doğu Politikasının Ahlâken İflâsı başlığıyla Türkçeye tercüme edilen çalışması bu söylemin belki de en çarpıcı ürünlerinden birisidir. Son tahlilde "Doğu Doğudur, İslâm ise İslâmdır" totolojisini yeniden üreterek "tersine ontolojik Oryantalizm"in de en güzel örneklerinden birini sunan bu kitabın 1979'da Tunus'da yeniden yayınlanması ve büyük ilgi görmesi tesadüfî değildi.

Unsur-i aslî olarak Türkler
Ahmed Rıza, Tanzimat öncesinin "Müslüman millet-i hakimesi"nin yerini alacak bir "Türk unsur-i aslî"si fikrinin de yaratıcılarından birisiydi. Kendisi bunun doğal ve imparatorluğun devamı için elzem olduğunu düşünüyor, Türklere atfedilen bu egemen role itiraz edenleri ise "ayrılıkçı" olarak yaftalıyordu.
Ahmed Rıza'nın, "herkesin eşit" ama Türklerin "egemen" olduğu bir yapıya yöneltilen her türlü eleştiriyi "ayrılıkçılık" olarak yorumlaması yakın tarihimizi bilenlerce şaşırtıcı bulunmaz. Buna karşılık kendisinin doğal saydığı bu yapılanmanın imparatorluğu bir savaş alanına çevireceğini görememiş olması ilginçtir.

Neden unutuldu?
Yakup Kadri (Karaosmanoğlu) Ahmed Rıza 1930'da vefat ettiğinde "O çoktan ölmüş değil miydi?" yorumunu yapmıştı. Gerçekten de Ahmed Rıza, Erken Cumhuriyet ideolojisinin kurucu babalarından birisi olmasına karşın "kendi cenaze alayını bizzat görmüş"tü.
Ahmed Rıza'nın unutulmasının ve unutturulmasının temel nedeni düşüncelerinin Erken Cumhuriyet ölçütlerinde fazla "derin" ve "rafine" olmasıydı. Bilimciliğin "bilimsellik" olarak kavramsallaştırıldığı bir düşünce ortamında pozitivizme dayalı ve onu İslâm ile takviye eden "ahlâk" ve "felsefe" yaratma projesi fazla "entelektüel" bulunuyordu. Ahmed Rıza'nın pozitivizmi vülgarize ettiği şüphesizdir. Ama bu bile felsefesiz, tarihsiz ve dilsiz bir toplum için fazla rafine bir değerlendirme idi.
Ahmed Rıza'nın düşünce babalarından birisi olduğu bir yapı tarafından reddedilmesinin ikinci nedeni ise temel tezlerinin "entelektüelliği" aşağılayan kadrolar elinde hangi şekillere evrileceğini öngörememesiydi. Kendisi Türklerin "hâkim millet" olduğu bir yapı düşünüyordu. Ama sadece Türklerin olduğu ya da diğer unsurların Türkleştirileceği bir dönüşüme şiddetle karşıydı.
Pozitivist lider tezlerinin fazla zeki bulmadığı Dr. Bahaeddin Şakir, Dr. Nâzım benzeri "icraatçılar" ile kendisine "Efendimiz" şeklinde hitap eden Enver Paşa elinde aldığı şekilden dehşete düşmüştü. Harbi Umumî sonrasında bu kimselerin uygulamalarına Âyân kürsüsünden en şiddetli eleştirileri getiren Ahmed Rıza aslında onların kendi tezlerini "icra" ettiklerini göremiyordu. Kendisini reddeden Erken Cumhuriyet kadroları da gerçekte onun tezlerini "yorumluyorlardı." Eski dergiler nitelikli kişiler vefat ettiğinde "emvât-ı lâyemut" (ölümsüz ölüler) sahifeleri hazırlarlardı. Ahmed Rıza ise fikirlerinin görece rafineliği nedeniyle "ölmeden öldüğü" savunulan bir entelektüel oldu. Onun şanssızlığı toplumun yaşadığı dramı kişiliğinde yansıtmasıydı. Kemalist oryantalizm

Kemalizm tartışmalarının önemli sorunlarından biri de onun basit bir siyasî programa indirgenmesidir. Emmanuel Szurek'in önerdiği "Kemalist Oryantalizm" kavramsallaştırması bize Kemalist projeyi daha iyi değerlendirme konusunda yardımcı olabilir
Edward Said'in Orientalism (1978) kitabı ABD'de başta Ortadoğu araştırmaları olmak üzere tüm akademik hayatı derinden etkileyerek ciddî metodolojik tartışmalara yol açtı. Bu açıdan bakıldığında bu ülkedeki çalışmaların "Oryantalizm" öncesi ve sonrası şeklinde sınıflandırılması anlamlı olur. Buna karşılık Oryantalizm, değişik nedenlerle, eski kıtada aynı derecede etkili olamadı. Bilhassa İslâm dünyası üzerine yapılan araştırmalar, istisnâlar haricinde, Oryantalizm'den ya fazla etkilenmediler ya da onun tezleri çerçevesinde yeni yaklaşımlar geliştirmediler.
Ancak son dönemlerde Avrupa'da da Oryantalizm'e yönelik bir ilgi artışı gözlemlenmektedir. François Pouillon ve Jean-Claude Vatin tarafından geçtiğimiz aylarda yayınlanan bir derleme bunun ilginç bir örneğini oluşturdu. Apres l'orientalisme: L'orient cree par l'orient (Orientalizmden Sonra: Doğu Tarafından Yaratılan Doğu) başlıklı bu derleme, konu üzerine kaleme alınan kuramsal çalışmaların yanı sıra, Japonya, Çin, Mısır ve Türkiye benzeri toplumlarda yerel seçkinler tarafından ne tür "Doğu" algıları yaratıldığını inceleyen araştırmalara da yer veriyor.
Değerli tarihçi Profesör Edhem Eldem'in de önemli bir katkısının yer aldığı bu derlemenin erken Cumhuriyet dönemiyle ilgilenenler açısından en ilgi çekici bölümü, Fransız araştırmacı Emmanuel Szurek'in Kemalizm'in bir çeşit Oryantalizm olarak kavramsallaştırılması gerekliliğini vurgulayan analizidir.
Szurek'in en önemli tezi genel bir "Türk Oryantalizmi"nden ziyade bürokratlar, parti üyeleri, öğretmenler ve küçük burjuvaziden oluşan bir "sınıf" aracılığıyla toplumu "medenîleştirme"yi hedefleyen "Kemalist Oryantalizm"den bahsetmenin anlamlı olacağıdır.

Kemalist "Doğu"
Szurek dönemin Falih Rıfkı (Atay) benzeri literatisinin yazıları ile solculuktan Kemalizme geçiş yapan entelektüellerince yayınlanan La Turquie Kemaliste (Kamaliste) dergisi tarafından yaratılan "Doğu" imajını tahlil ediyor. Fransız araştırmacı bu imajın gerçekte Kemalist Batılılaşma projesinin de temelini oluşturduğunu savunuyor. Szurek'e göre bu projede "Batılılaşma" ve "Oryantalizm" iç içe geçtiği için, Kemalizm'in transkültürel karakterli bir Oryantalizm olarak kavramsallaştırılması gerekmektedir.
Çalışmada bunun yanı sıra, Kemalist milliyetçiliğin bir yandan Batı Oryantalizminin yarattığı "âtıl, miskin, ilkel, cahil Doğu" kavramsallaşmasını reddetmek, bunun "Yeni Türkiye"ye yönelik ciddî bir haksızlık olduğunu savunmak, öte yandan da bu tür bir "Doğu" algısının karşı tezi olarak üretilen "Batı'nın parçası toplum ve millet" inşaı amacıyla kullanılmış olduğu ileri sürülüyor. Bu tespit bize Kemalist Oryantalizmin tahlili alanında önemli ipuçları sunmaktadır.

Tersine oryantalizm
Szurek bu alanda yaptığı tespiti daha ileri götürmüyor. Halbuki zikredilen hususiyet Kemalist Oryantalizm'in fazlasıyla tartışılması gereken bir özelliğidir. Çünkü milliyetçiliğin bu kullanımı neticesinde hem Batı'da geliştirilen "Doğu" imajı, hem de Sadık el-Azm'ın "Tersine Ontolojik Oryantalizm" olarak adlandırdığı bir Oryantalizm, Kemalist ideoloji tarafından içselleştiriliyordu.
Sadık el-Azm, Batı Oryantalizmine yönelik reddiyelerin, aynı yaklaşım çerçevesinde üretilmeleri ve "Batı, Batı'dır, İslâm ise İslâm'dır" totolojisine dayanmaları nedeniyle kolaylıkla ondan daha tehlikeli bir "Tersine Ontolojik Oryantalizm" doğurabileceklerine işaret etmişti. Kendisinin belirttiği gibi bu açıdan bakıldığında Adonis, Renan ve H. A. R. Gibb'den farklı tahliller yapmıyordu.
Dolayısıyla milliyetçi ve anti-emperyalist söylem kullanan Kemalist Oryantalizm, toplumu "Batı- Doğu/İslâm" ekseninde analiz ettiği için, bir yandan Batı Oryantalizmi etkisinde bir "Doğu" yaratarak onu "medenîleştirme" vazifesini üstlenirken, öte yandan da aynı Oryantalizmin "Yeni Türkiye"ye Pierre Loti söylemiyle yaklaşmasına duyduğu tepki üzerinden bir "tersine Oryantalizm" yaratıyordu. İlginçtir ki, Falih Rıfkı, Vedat Nedim (Tör) benzeri Kemalist "düşünür"lerin yazımında bu iki Oryantalizm eşanlı olarak ortaya konuluyordu.
İki Oryantalizmin bileşimi niteliğindeki Kemalist Oryantalizm hem bir Osmanlı modernitesinin var olduğunu şiddetle reddediyor, hem de Levantenler benzeri "gayr-ı millî" unsurların "Batı"lı olmadıklarını savunuyordu. Dolayısıyla dönemin neşriyatında Levantenlerin, muska yazan, sarık saran "gericiler" ile birlikte "gayrı medenî" ve "Doğulu" olarak tasvir edilmeleri tesadüf eseri değildir.
Türk Tarih Tezi'nin, anlamsızlık rekoru kırma pahasına, proto- Türkleri Dünya, dolayısıyla da "Batı," medeniyetinin kurucusu olarak göstermeye çalışması da aynı nedenden kaynaklanıyordu. İslâmiyeti kabul etmeden önce medeniyet kuran "Türk," rehberlerinin yol göstericiliğinde, saplandığı "Doğu"luluktan kurtulduğunda yeniden "medenîleşecek"ti. Buna karşılık, bu tür bir geçmişi olmayan Levantenler ya da Ermeniler ve Rumlar benzeri gayr-ı millî unsurların böylesi bir değişim yaşayabilmeleri mümkün değildi. Türk Ocakları Mesâî Programı'nda da vurgulandığı gibi "Türk milleti, Garb'ın Şark'daki temsilcisi" idi.

Kemalist proje neydi?
Kemalizm tartışmalarının önemli sorunlarından birisi onun basit bir siyasî programa indirgenmesidir. Halbuki daha geniş bağlamlarda ele alındığında Kemalizmin bunun oldukça ötesinde bir proje olduğu görülür. Bizzat projenin ve onun kuramcılığına soyunan Falih Rıfkı benzeri literatinin entelektüel sığlıkları bizi onun kapsamı ve etkisi konusunda küçümseyici tavır almaya götürmemelidir.
Bu projeye "Doğu'nun yarattığı Doğu" imajı çerçevesinde gerçekleştirilen bir "dahilî medenîleştirme" girişimi olarak yaklaşmak daha anlamlı tahlilleri mümkün kılabilecektir. Bu aynı zamanda toplumuzun "yaşam tarzı Batılılığı/din" eksenindeki çatışmalarını da daha iyi anlamamıza yardımcı olacaktır. Günümüzde kendilerine "Beyaz Türk" sıfatını yakıştırarak söz konusu projeyi sahiplenenlerin bir yandan "O Kafa" kavramsallaştırması aracılığıyla Batı Oryantalizmine uygun bir "Doğu" yaratmaları, öte yandan da "tersine ontolojik Oryantalizm" yapmaları ilgi çekicidir.
Bu yaklaşımın toplumumuzda gerileme sürecine girmiş olması sevindiricidir. Ancak ona yönelik eleştirilerin de Sadık el-Azm'ın belirttiği gibi farkında olmaksızın Oryantalist kalıplarla yapılması sorunun derinliğini göstermektedir. Otoriter aydınlanmacılık ve demokrasi
1950 sonrası Türk siyasetinin neredeyse her seçim sonrasında tekrarlanan bir tartışması da "sol"un neden başarısız olduğunun irdelenmesidir. Parti örgütü faaliyetinden, seçimlerde kullanılan slogan ve reklâmlara uzanan bir alandaki nedenlere indirgenen söz konusu başarısızlık sebepleri arasına, genellikle, yapısal olanlar dahil edilmemektedir.
Bu yapısal nedenlerin başında gelen ise kendisini daha sonra "ilerlemeci aydınlatıcılık" üzerinden "sol" ile eklemleştiren otoriter zihniyetin gerçekte "sol" ile bir ilişkisinin bulunmaması, onun demokrasiyi içselleştirmesi imkânsız bir "ilerlemecilik" ve tek yönlü bir "aydınlatma" faaliyetini ise "siyaset" olarak kabul etmesidir. Dolayısıyla gerçekte serbest seçimleri kazanamayan, verdiğini düşündüğü tüm tavizlere karşın, temel parametrelerini demokrasi ile bağdaştırma çabasında başarısız olan bilimci-muhafazakâr zihniyetten başkası değildir.
1908'den 1950'ye kadar, kısa aralıklar haricinde, iktidar tekelini elinde tutan bu zihniyet üç temel üzerinde durmaktadır. Bunlardan birincisi liberalizmin tam zıttı bir yaklaşım ve felsefî açıdan çok sorunlu bir kavramsallaştırma olan "iyi"nin bilinebileceği ve bu alanda açık tartışmanın gerekirse yasaklanabileceği tezidir. Bir misâl vermek gerekirse, bu zihniyet "çok sesli müzik"in "iyi" olduğunu, dolayısıyla onun diğer tercihler aleyhine, gerekirse onlar yasaklanarak, topluma benimsettirilmesinin gerekli olduğunu varsayar.
Zihniyetimizin ikinci temeli insanlığın ilerleme çizgisinin, tarihin yönünün bilinebileceği ve bunun takibinin gerekliliğidir. Bu şüphesiz Marksizm ile de ilişkilendirilebilecek bir yaklaşımsa da örneğimizde yapılan analiz temelde üretim tarzlarıyla ilintilendirilmemektedir. Bu açıdan bakıldığında söz konusu olan nereye ulaşacağı belli bir "medeniyet tasavvuru"ndan başka değildir. Bu "tasavvur" 1920 ve 30'lu yıllarda dünyanın ileride nasıl bir şekil alacağı yolunda öne sürülen (meselâ Cumhuriyet liderlerinin fazlasıyla etkilendikleri H. G. Wells'in dünya tarihinin analitik değerlendirmesini yapan kitabındaki bölüm gibi) tezler çerçevesinde ve tüm diğerlerinin ona evrilmesi kaçınılmaz olan "tekil modernlik" tezi üzerine inşa edilmiştir.
Zihniyetimizin üçüncü temel direği ise toplumla arasındaki ilişkiyi bir tenvîr-tenevvür (aydınlatma- aydınlanma) ilişkisi olarak kavramsallaştırmasıdır. "İyi" değerler, kendisine ulaşılması kaçınılmaz "modernlik"e erişebilmek için topluma iletilmeli, toplum "aydınlatılmalı"dır. Bu yaklaşımın ciddî bir seçkinciliği içerdiği şüphesizdir. "Halk için" ama "halkla beraberce" yapılmayan, "serbest biçimde halkın temsilini" sağlayan kurumlara dayanmadan gerçekleştirilecek bu seçkincilik, zihniyetimizce "halkçılık" olarak adlandırılarak "sol" bir söylem haline getirilmektedir. Bu söylem ise ilginç şekilde zihniyetin halk ile olan ilişkisinde karşılaştığı zorlukları, başta "cehalet" ve "aydınlanma düşmanlığı" olmak üzere bizatihi halkta var olduğuna inanılan sorunlarla, ya da ona "yeterince inilememesiyle" açıklamaktadır.
Bu zihniyet tüm ilerlemeci modernleştiricilik hareketleri gibi tabiatı icabı otoriter olmak zorundadır. "İyi"nin ne olduğunu belirleme tekeli kuran, onu nereye gideceği bilinen topluma, en etkin yollarla benimsettirmeye çalışan, bunu bir aydınlatma-aydınlanma ilişkisi olarak gören bir zihniyet otoriter olmak zorundadır. Genellikle varsayılanın tersine bu zihniyetin demokrasi ve açık toplum değerleriyle bağdaştırılabilmesi mümkün değildir.
Nitekim toplumumuzda kendini "sol" olarak tanımlayan bu zihniyet verdiğini düşündüğü tüm tavizlere karşın karakteri nedeniyle bu bağdaştırmayı yapamamaktadır. Bu zihniyetin 1950 öncesi "çok partililik" "denemeleri"ne oldukça kısa süreler tahammül edebilmesi, 1950 sonrasında ise vesayete dayalı bir "iktidar üzeri iktidar" olma gayreti içerisine girmesi tesadüf eseri değildir. Sorun bu zihniyetin seçim başarısı kazanarak iktidar olamaması değil, oldukça geniş bir tabana hitap edebilmeyi sürdürmekte olmasıdır.
Kendisini inkâr etmeden açık toplum ve demokrasi içinde kendine yer bulması mümkün olmayan bu zihniyetin, kalkınmacılığı dinî muhafazakârlıkla bağdaştıran siyasî hareketlerin temel, ancak serbest seçimlerle iktidara gelmesi mümkün olmayan, alternatifi olması Türk siyasetinin ciddî sorunlarından birisidir. Böylesi bir yapılanma toplumumuzda siyasetin oldukça sığ bir zemin ve tartışma ekseninde yapılması neticesini doğurmaktadır.
Dolayısıyla Türk siyasetinin yapısal sorunu aydınlatmacı otoriter zihniyetin süregelen seçim başarısızlığı değil, onun siyasî yelpazede oldukça geniş bir temsil bulmasıdır. Bu ise sadece temsilcisi olduğunu savunduğu "sol"un değil diğer alternatif hareketlerin de gelişmesini engelleyen yapısal bir meseledir.
Gerçek anlamda sol ve diğer alternatif hareketlerin güçlenerek siyasete ağırlıklarını koymaları, ne yaparsa yapsın kendisini demokrasi ile bağdaştıramayan otoriter aydınlatmacılığın toplumun önünde temel bir alternatif olmasının önüne geçilmesini sağlayacaktır. Bunun Türk siyasetinde gerçek bir devrim yaratacağı kuşkusuzdur.
Bunun ne denli zor olduğu, otoriter ilerlemeci tek parti rejimlerinden çok partili demokrasilere geçmeye çalışan değişik toplumlardaki süreçlere bakılarak anlaşılabilir. Tek parti yapıları aracılığıyla toplumu tek yönlü şekillendiren, temel yaklaşımlarını nesillere benimseten, onları bu şekilde toplumsallaştıran zihniyetler demokrasiye geçiş sonrasında iktidarın temel alternatifi olma özelliği kazanmakta ve bunu bazen uzun süre koruyabilmektedirler.
Bu alanda pek çok toplumda daha hızlı biçimde gerçekleşen dönüşüm, Türkiye'de çoğulcu yaşama oldukça barışçı bir süreç sonrasında geçilmiş olması ve otoriter aydınlatmacılığın temel yaklaşımlarından sürekli tavizler vermesi nedeniyle halen tamamlanamamış durumdadır. Bunun ise ancak söz konusu zihniyetin "sol" ile uzaktan yakından bir ilgisinin bulunmadığı, onun karakteri gereği otoriter olduğu ve bu nedenle de kendi olmaktan vazgeçmemesi durumunda demokrasi ile bağdaşamayacağının anlaşılabilmesiyle mümkün olduğu unutulmamalıdır.
Zikredilen dönüşüm gerçekleştiğinde "sol" ya da başka bir yaklaşımın seçim başarısının tartışıldığı bir Türkiye'nin doğuşu gerçekleşebilecek, aksi takdirde seçim başarısızlıklarının temel nedenlerinin irdelenmesi ve bu alanda suçun "cahil" halka yüklenmesi sonsuza kadar devam edecektir.Otoriter aydınlanmacılık ve demokrasi
1950 sonrası Türk siyasetinin neredeyse her seçim sonrasında tekrarlanan bir tartışması da "sol"un neden başarısız olduğunun irdelenmesidir. Parti örgütü faaliyetinden, seçimlerde kullanılan slogan ve reklâmlara uzanan bir alandaki nedenlere indirgenen söz konusu başarısızlık sebepleri arasına, genellikle, yapısal olanlar dahil edilmemektedir.
Bu yapısal nedenlerin başında gelen ise kendisini daha sonra "ilerlemeci aydınlatıcılık" üzerinden "sol" ile eklemleştiren otoriter zihniyetin gerçekte "sol" ile bir ilişkisinin bulunmaması, onun demokrasiyi içselleştirmesi imkânsız bir "ilerlemecilik" ve tek yönlü bir "aydınlatma" faaliyetini ise "siyaset" olarak kabul etmesidir. Dolayısıyla gerçekte serbest seçimleri kazanamayan, verdiğini düşündüğü tüm tavizlere karşın, temel parametrelerini demokrasi ile bağdaştırma çabasında başarısız olan bilimci-muhafazakâr zihniyetten başkası değildir.
1908'den 1950'ye kadar, kısa aralıklar haricinde, iktidar tekelini elinde tutan bu zihniyet üç temel üzerinde durmaktadır. Bunlardan birincisi liberalizmin tam zıttı bir yaklaşım ve felsefî açıdan çok sorunlu bir kavramsallaştırma olan "iyi"nin bilinebileceği ve bu alanda açık tartışmanın gerekirse yasaklanabileceği tezidir. Bir misâl vermek gerekirse, bu zihniyet "çok sesli müzik"in "iyi" olduğunu, dolayısıyla onun diğer tercihler aleyhine, gerekirse onlar yasaklanarak, topluma benimsettirilmesinin gerekli olduğunu varsayar.
Zihniyetimizin ikinci temeli insanlığın ilerleme çizgisinin, tarihin yönünün bilinebileceği ve bunun takibinin gerekliliğidir. Bu şüphesiz Marksizm ile de ilişkilendirilebilecek bir yaklaşımsa da örneğimizde yapılan analiz temelde üretim tarzlarıyla ilintilendirilmemektedir. Bu açıdan bakıldığında söz konusu olan nereye ulaşacağı belli bir "medeniyet tasavvuru"ndan başka değildir. Bu "tasavvur" 1920 ve 30'lu yıllarda dünyanın ileride nasıl bir şekil alacağı yolunda öne sürülen (meselâ Cumhuriyet liderlerinin fazlasıyla etkilendikleri H. G. Wells'in dünya tarihinin analitik değerlendirmesini yapan kitabındaki bölüm gibi) tezler çerçevesinde ve tüm diğerlerinin ona evrilmesi kaçınılmaz olan "tekil modernlik" tezi üzerine inşa edilmiştir.
Zihniyetimizin üçüncü temel direği ise toplumla arasındaki ilişkiyi bir tenvîr-tenevvür (aydınlatma- aydınlanma) ilişkisi olarak kavramsallaştırmasıdır. "İyi" değerler, kendisine ulaşılması kaçınılmaz "modernlik"e erişebilmek için topluma iletilmeli, toplum "aydınlatılmalı"dır. Bu yaklaşımın ciddî bir seçkinciliği içerdiği şüphesizdir. "Halk için" ama "halkla beraberce" yapılmayan, "serbest biçimde halkın temsilini" sağlayan kurumlara dayanmadan gerçekleştirilecek bu seçkincilik, zihniyetimizce "halkçılık" olarak adlandırılarak "sol" bir söylem haline getirilmektedir. Bu söylem ise ilginç şekilde zihniyetin halk ile olan ilişkisinde karşılaştığı zorlukları, başta "cehalet" ve "aydınlanma düşmanlığı" olmak üzere bizatihi halkta var olduğuna inanılan sorunlarla, ya da ona "yeterince inilememesiyle" açıklamaktadır.
Bu zihniyet tüm ilerlemeci modernleştiricilik hareketleri gibi tabiatı icabı otoriter olmak zorundadır. "İyi"nin ne olduğunu belirleme tekeli kuran, onu nereye gideceği bilinen topluma, en etkin yollarla benimsettirmeye çalışan, bunu bir aydınlatma-aydınlanma ilişkisi olarak gören bir zihniyet otoriter olmak zorundadır. Genellikle varsayılanın tersine bu zihniyetin demokrasi ve açık toplum değerleriyle bağdaştırılabilmesi mümkün değildir.
Nitekim toplumumuzda kendini "sol" olarak tanımlayan bu zihniyet verdiğini düşündüğü tüm tavizlere karşın karakteri nedeniyle bu bağdaştırmayı yapamamaktadır. Bu zihniyetin 1950 öncesi "çok partililik" "denemeleri"ne oldukça kısa süreler tahammül edebilmesi, 1950 sonrasında ise vesayete dayalı bir "iktidar üzeri iktidar" olma gayreti içerisine girmesi tesadüf eseri değildir. Sorun bu zihniyetin seçim başarısı kazanarak iktidar olamaması değil, oldukça geniş bir tabana hitap edebilmeyi sürdürmekte olmasıdır.
Kendisini inkâr etmeden açık toplum ve demokrasi içinde kendine yer bulması mümkün olmayan bu zihniyetin, kalkınmacılığı dinî muhafazakârlıkla bağdaştıran siyasî hareketlerin temel, ancak serbest seçimlerle iktidara gelmesi mümkün olmayan, alternatifi olması Türk siyasetinin ciddî sorunlarından birisidir. Böylesi bir yapılanma toplumumuzda siyasetin oldukça sığ bir zemin ve tartışma ekseninde yapılması neticesini doğurmaktadır.
Dolayısıyla Türk siyasetinin yapısal sorunu aydınlatmacı otoriter zihniyetin süregelen seçim başarısızlığı değil, onun siyasî yelpazede oldukça geniş bir temsil bulmasıdır. Bu ise sadece temsilcisi olduğunu savunduğu "sol"un değil diğer alternatif hareketlerin de gelişmesini engelleyen yapısal bir meseledir.
Gerçek anlamda sol ve diğer alternatif hareketlerin güçlenerek siyasete ağırlıklarını koymaları, ne yaparsa yapsın kendisini demokrasi ile bağdaştıramayan otoriter aydınlatmacılığın toplumun önünde temel bir alternatif olmasının önüne geçilmesini sağlayacaktır. Bunun Türk siyasetinde gerçek bir devrim yaratacağı kuşkusuzdur.
Bunun ne denli zor olduğu, otoriter ilerlemeci tek parti rejimlerinden çok partili demokrasilere geçmeye çalışan değişik toplumlardaki süreçlere bakılarak anlaşılabilir. Tek parti yapıları aracılığıyla toplumu tek yönlü şekillendiren, temel yaklaşımlarını nesillere benimseten, onları bu şekilde toplumsallaştıran zihniyetler demokrasiye geçiş sonrasında iktidarın temel alternatifi olma özelliği kazanmakta ve bunu bazen uzun süre koruyabilmektedirler.
Bu alanda pek çok toplumda daha hızlı biçimde gerçekleşen dönüşüm, Türkiye'de çoğulcu yaşama oldukça barışçı bir süreç sonrasında geçilmiş olması ve otoriter aydınlatmacılığın temel yaklaşımlarından sürekli tavizler vermesi nedeniyle halen tamamlanamamış durumdadır. Bunun ise ancak söz konusu zihniyetin "sol" ile uzaktan yakından bir ilgisinin bulunmadığı, onun karakteri gereği otoriter olduğu ve bu nedenle de kendi olmaktan vazgeçmemesi durumunda demokrasi ile bağdaşamayacağının anlaşılabilmesiyle mümkün olduğu unutulmamalıdır.
Zikredilen dönüşüm gerçekleştiğinde "sol" ya da başka bir yaklaşımın seçim başarısının tartışıldığı bir Türkiye'nin doğuşu gerçekleşebilecek, aksi takdirde seçim başarısızlıklarının temel nedenlerinin irdelenmesi ve bu alanda suçun "cahil" halka yüklenmesi sonsuza kadar devam edecektir.Bu sefer "Türk milleti"ne bahşedilmesin
Kaiser II. Wilhelm, 1894'te tamamlanan ve "Maymunlar Evi" olarak aşağıladığı Alman Parlâmento binasının üzerine "Dem Deutschen Volke (Alman Halkına)" ibaresinin yazılmasına, kendi gücünün tartışılmazlığını sarsacağı savıyla, karşı çıkmıştı. Uzunca sayılabilecek bir süre sonra, bürokratların baskısıyla 1916'da, savaşta ele geçirilen Fransız silahlarının madenî kısımları eritilerek binanın (Reichstag) kuzey cephesine nakşedilebilen bu ifade, aslında halka yaptığa atfa karşın, temsili bir cemile olarak göstermesi nedeniyle, onu bahşedenin yâni Kaiser'in üstünlüğünü vurguluyordu. Halkın adı ibâreye girmişti. Fakat bu gerçekte ülkenin Prusya Kralı tarafından, militer bir bürokrasiyle beraber yönetildiği gerçeğini değiştirmiyordu. Bu gelişmeye belki de en büyük benzerliği gösteren tarihî süreç Osmanlı Kanun-i Esasîsi'nin yürürlüğe konmasıydı. Bu örnekte de bürokratların baskısı neticesinde bir anayasanın kâğıt üzerinde Osmanlı halkına bahşedilmiş olması, aslında Memâlik- i Şâhâne'nin, Saray ile Bâb-ı Âlî bürokrasisi arasındaki iktidar paylaşımı çerçevesinde idare edildiği gerçeğini değiştirmiyordu.
Geçen haftaki yazımda da dile getirmeye çalıştığım gibi 1876'da kavuştuğumuz anayasal yaşam, daha sonra hep Osmanlı ya da Türk milletine "bahşedilen" anayasalar altında gerçekleşirken, katılımcı siyaset bir kurum olarak hiçbir anayasanın kaleme alınmasında birincil rol oynamadı. Bu alanda gerçekleşen dikkate değer katkılar ise iki örnekle sınırlı kaldı. İlk olarak 1909'da Kanun-i Esasî geniş çapta değiştirilirken siyaset ciddî ölçüde etkili olabilmiş; ama bu mevcut bir metnin tadilâtı ile sınırlı kalmıştı. Yarım asır sonra ise siyasetin bir bölümünü bütünüyle dışlayan 1960 darbecileri, bir kota çerçevesinde bürokratik vesayetin siyasî meşrulaştırıcılığını gerçekleştirmeye hazır parti temsilcilerinin sınırlı katkılar sunmasına izin verdiler. Yapımında siyasetin ve onun aracılığıyla değişik toplumsal katmanların ciddî rol oynamadığı anayasalar ise bunun tabiî bir neticesi olarak aynı zamanda toplumsal sözleşme karakteri taşıması gereken bu metinlerin vatandaş/ birey değil devlet merkezli düzenlemeler olmasına yol açtı.
Temsilî olmayan siyaset, yâni bürokratik yüksek siyasetin, hazırlayarak Osmanlı ya da Türk halkına bahşettiği anayasalar, bu nedenle, devlet merkezli karakterlerinin yanı sıra toplumsal sözleşme ve haklar belgelerinden ziyade idarî teşkilâtlanma düzenlemesi ve bilhassa 1982 anayasası göz önüne alınırsa ilkokul yurtdaşlık bilgisi ders kitapları düzeyinde sosyalleştirme yapan metinler olma hususiyetlerini taşırlar. 1961 Anayasası hazırlanırken en uzun tartışmanın metne devletin "millî" ya da "milliyetçi" olduğu ifadesinin konulması üzerine yapılması tesadüf eseri değildir. Devlet Başkanı Cemal Gürsel de Anadolu'da bir köylüye kimliği sorulsa "Ben Türküm" değil "Elhamdülillah Müslümanım" cevabının alınacağını, dolayısıyla millî bilinç oluşana değin anayasada devletin "milliyetçi" niteliğinin vurgulanmasının uygun olacağını, bu değişim gerçekleştikten sonra söz konusu ifadenin çıkarılabileceğini ileri sürerek, aslında anayasayı bir sosyalleştirme aracı olarak gördüğünü ortaya koymuştu. Her türlü özgürlüğü sınırlamak için kaleme alınan, gerçekte bir anti-anayasa ve bürokratik vesayet belgesi olan 1982 Anayasası ise bu yaklaşımı bir adım daha ileri götürerek âdeta vatandaşları sosyalleştirme, bürokratik vesayet ideolojisi etrafında birleştirme vazifesini üstlenmişti.
Bugün siyasetin önünde devlet değil birey/ vatandaş temelli, sorumluluk, görev ve sınırlamalar yerine haklara vurgu yapan ve vatandaşları sosyalleştirilecek ilkokul çocukları değil açık bir toplumun özgür fertleri olarak gören bir anayasa yapma fırsatı vardır. Bu 1876 ve 1924 Yüksek Siyaset yapıcılarının gündeminde olmayan bir konuydu. Siyaset 1909'da bu alanda iyi bir başlangıç yapmış, ancak II. Meşrutiyet Dönemi'nin tek parti diktatörlüğü öncesindeki zaman diliminde bunu devam ettirmek yerine Kanun-i Esasî'nin 7 ve 35. maddeleri gibi iktidarın yetkilerini, yasama ve yürütmenin karşılıklı konumlarını düzenleyen maddeler üzerine kavga etmeyi tercih etmişti. 1945 sonrası çok partili yaşamımızda da siyaset anayasalara ve onlar üzerinde yapılacak değişikliklere aynı çerçevede yaklaşmış, bu konuda ilkesel bir tavır almak yerine kısa vâdeli iktidar hesaplarını ön plâna çıkartmıştır. Toplumumuzun yaklaşık otuz yıldır bir anti-anayasaya mahkûm edilmesine şüphesiz güçlü bürokratik vesâyet kadar bu tür bir metinden istifade etmeye çalışan iktidarlar da neden olmuşlardır. Eğer siyaset bu konuda uzun vâdeli ilkesel bir tavır geliştirebilseydi, toplumumuz herhalde kendisine dayatılan hak sınırlayıcı yurttaşlık bilgisi metninden uzun süre önce kurtulmuş olurdu.
Toplumumuz siyasetin öncülüğü ve aracılığıyla toplumsal sözleşme karakterli, hakları vurgulayan bir anayasanın açık toplum ilkeleri çerçevesinde üretilmesini sağlayacak demokratik tecrübeye ve entelektüel birikime fazlasıyla sahiptir. Günümüze kadar Osmanlı ekâbir memurini ve sultan, halka rağmen halkçılık programı uygulayıcısı tek parti bürokrasisi, "devrim yapıcıları" ve nihayet "milletin çağrısıyla harekât" gerçekleştirenler tarafından bahşedilmiş devlet merkezli metinler yerine böylesi bir anayasa oluşturulması toplumun öncelikli gündemini oluşturmalıdır. Bu gündem 1909 ve 1945 sonrasında olduğu gibi sığ tartışma ve kavgalara kurban edilmemelidir.
Ünlü mimar Norman Foster tarafından yapılan düzenlemesi sonrasında 1999'da yeniden Federal Alman Parlâmentosu'nun toplanma mekânı haline gelen yeni binanın en ilginç özelliği ona eklenen cam kubbedir. Buraya çıkan vatandaşlar parlâmentonun içine bakabilmekte, bu ise halkın siyaset yapıcılarını kontrol etmelerinin gerekliliğini sembolize etmektedir. Üzerine zorlamayla "Alman Halkına" yazısı konulabilen bir binanın ve ev sahipliği yaptığı kurumun yaklaşık bir asırda geçirdiği değişim gerçekten ibret vericidir. Benzeri bir değişimi 1876'dan beri kendisine anayasalar bahşedilen toplumumuzun yaşama zamanı ise çoktan geçmiştir.
Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır."Millet-i Hakime"siz toplum tasavvuru

Çoğulcu ve eşitlik temelli bir "toplum tasavvuru" yaratma alanında kısa sürede önemli yol katettiğimiz doğrudur. Ancak bu alanda ihtiyaç duyulan "verme" ve "tanıma" temelli yeni bir ilişki yaratılması değil, "ortak payda"yı genişletecek bir tasavvurun beraberce üretilmesidir. Bu ise bir paradigma değişikliğini zorunlu kılmaktadır.
Başbakan Yardımcısı Bülent Arınç'ın bütçe müzâkereleri sırasında dile getirdiği "Hepsi, kim, ne varsa bu topraklar üzerinde kendi kimliğini rahatlıkla söyleyecektir. O kimliğe saygı duyacağız. O kimliğin bütün kültürel haklarını, anayasal haklarını vereceğiz, tanıyacağız" ifadesi, çoğulcu ve eşitlik temelli bir "toplum tasavvuru" yaratma alanında kısa sürede ciddî yol katedildiğini ortaya koymaktadır.
Yirmi yıl evvel TBMM çatısı altında değil dile getirilmesi, ima edilmesi bile düşünülemeyecek bu çarpıcı ifade, her türlü farklılığı "potansiyel bölücülük" olarak gören ve ideal toplum tasavvuru "her bireyi tektipleştirilmiş bir kitle" olan zihniyetin toplumumuzdaki egemenliğinin de sona ermek üzere olduğunu ortaya koymaktadır.

Sorun paradigmadadır
Çoğulculuk alanında önemli bir adım olduğu şüphesiz olan bu yeni toplum tasavvurunun temel sorunu, kimlikler ve kültürler arasındaki ilişkiye, "tektipleştirme" siyasetleri öncesinde asırlarca toplumsal düzenimizi şekillendiren "millet-i hakime" paradigması aracılığıyla yaklaşmasıdır. Bu yapıldığında ise ne kadar iyi niyetli olunursa olunsun, söz konusu ilişki hegemonik karakter kazanmakta, "egemenlik" ve "üstünlük" temeline dayandırılmaktadır. Son tahlilde "verme" ve "tanıma" böylesi bir ilişkiye atıfta bulunur.
Dolayısıyla önemli bir adım olmakla birlikte bu yeni tasavvurun da toplumumuzun temel sorununu çözmede yetersiz kalacağını söylemek kehânet olmaz. İhtiyaç duyulan "daha fazla verme" değil, "paradigma değişikliği"dir. Tekrar etmemiz gerekirse, bu alanda hiçbir "hak" tanımayan, bireyleri tektipleştirerek "özgürleştirdiğini" düşünen bir ideolojinin egemenliği altında bir asra yakın bir süre yaşayan bir toplum için "verme"yi kabul eden bir yaklaşım "devrim" niteliğindedir. Ancak mesele tarihî süreç içerisindeki gelişimi çerçevesinde ele alındığında ihtiyaç duyulanın bu değil, ciddî bir paradigma değişikliği olduğunu söyleyebilmek mümkündür.

Bir 'millet-i hakime'den diğerine
Geleneksel Osmanlı yapısı hiyerarşik çok kültürlülüğe dayanırdı. Bu yapıda Müslümanlar "hakim millet (o dönemdeki anlamıyla dinî cemaat)"i oluşturur ve diğer inanç sistemlerinin mensuplarıyla hiyerarşik bir ilişki sürdürürlerdi. Bu münâsebet Osmanlı klâsik dönemindeki dünya göz önüne alındığında oldukça liberal bulunabilirdi; nitekim hiyerarşinin alt basamaklarında bulunanlar da onun "âdil" olduğu konusunda hemfikirdiler. Ancak on sekizinci asır sonunda global ölçekte yaşanan değişim, hoşgörü temelli bu hiyerarşik yapının sürdürülmesini imkânsız kıldı. Tanzimat siyasetleri gerçekte dönemin ruhuna uyabilecek "eşitlik" temelli yeni bir yapı kurma çabalarından başka bir şey değillerdi.
1856 Islâhat Fermanı ve 1869 Ta'biyet-i Osmaniye Kanunu ile hukukî zemini yapılandırılan "hiyerarşisiz" toplum tasavvuru iki temel sorunla karşılaştı. Asırlar süren hiyerarşik ilişki öylesine içselleştirilmişti ki, yasal dönüşümlere karşın fiilî varlığını sürdürüyor ve uygulama yazılı olmayan bir "hakimiyet" paradigması çerçevesinde gerçekleşiyordu. Ancak daha büyük sorun, bu zihniyet engelini aşarak daha eşitlikçi olacağı varsayılan yeni nesillerin, "milliyetçilik çağı"nın ürünü olan değişik bir hiyerarşi ve yeni bir "millet-i hakime" yaratmasıydı.

Türk millet-i hakimesi
Dolayısıyla dinler arası eşitliği sağlayarak "hiyerarşisiz" bir toplum yaratacağını, bununla da zamanın ruhunu yakalayacağını düşünen tanzimat ricâlinin çabaları din temelli bir "millet-i hakime"nin yerini etnik temelli bir diğerinin almasıyla neticelendi.
İttihad ve Terakki Cemiyeti'nin tarihi bir anlamda bu yeni "millet-i hakime"nin ideolojisinin oluşturulmasının tarihidir. Cemiyetin geliştirdiği milliyetçilik, "unsur-i aslî" olarak nitelendirdiği Türklere "hakim millet" statüsü bahşederken, imparatorluğun diğer unsurlarıyla bu etnik grup arasında "hiyerarşik" bir ilişki öngörüyordu. Nitekim cemiyet üyelerinin de yayımına katkıda bulunduğu Türk dergisi yayınladığı "Türkler-Ermeniler," "Türkler- Yahudiler" başlıklı makalelerle bu tür bir ilişkide "tâlî" unsurlara düşen vazifeleri dile getiriyor, "Ermenilere verebileceklerimiz" konulu yazılarla da ilişkinin karakterini ortaya koyuyordu.
Bu tasavvuru en iyi yansıtan metin ise şüphesiz İttihad ve Terakki Cemiyeti listesinden mebus seçilecek Hüseyin Cahid (Yalçın)'in "Hürriyet'in İlânı" sonrasında kaleme aldığı "Millet-i Hakime" makalesiydi. Bu yazıda diğer imparatorluk unsurlarının Türklerden "korkma"larını gerektiren bir şey olmadığı, ancak Türkleri "muhalâsât-ı kalbiyelerine (içten samimiyetlerine) inandırma"larının gerektiği vurgulanıyordu. İlişkinin niteliğine ilişkin tespit ise oldukça çarpıcıydı: "Ne denilirse denilsin, memleket de millet-i hakime Türklerdir ve Türkler olacaktır."
Bu yaklaşım ise diğer unsurların siyaset yapıcılarıyla uzlaşmayı imkânsız hale getiriyordu. Meselâ Dr. Bahaeddin Şakir 1908 İhtilâli öncesinde "millet-i hakime" vurgulu bir program çerçevesinde Ermeni örgütlerine yaklaşmak istediğinde, kendisine yardımcı olan Diran Kelekyan bunun yerine, "tefevvuk (üstünlük) ve hakimiyet iddialarından vazgeçerek vatanı müşterek addetmek ve 'hakim' yerine 'şerik' olmakla iktifa eyleme"nin daha yararlı olacağını söylemiş, ancak etkili olamamıştı.
İttihadçılığın herrenvolk kavramını andıran "millet-i hakime" yaklaşımını ideolojisinin merkezine yerleştirmesi, diğer unsurlarla ilişkiyi bu temelde ele alması, imparatorluğun son yıllarını milliyetçilikler arası savaş koşullarında geçirmesi sonucunu doğurmuştur. İlginç olan bu siyasete karşı çıkan Arap, Arnavut, Ermeni ve Rum siyasî örgütlenmelerinin de daha fazla "hak ve tanınma" talebinden farklı bir paradigma geliştirememiş olmalardır.

Yeni bir tasavvur
Tüm olumsuz yönlerine karşılık "millet-i hakime" tezi, hiyerarşideki yerlerini bilmeleri koşuluyla, "diğer unsurlar"ın varlığını kabul ediyordu. Toplumumuzda ulus-devlet inşaı sürecinde takip edilen tektipleştiricilik ise "öteki"nin "olmamasının gerektiği"ni savunuyordu. Uzun yıllarını bu tür bir "olması gereken sanal dünya"da geçiren toplumumuz, gerçeklerle yüzleşmeye başladığında "ötekiler" ile ilişkinin nasıl düzenleneceğine kafa yormaya başlamıştır.
Ancak "ötekiler"in varlığının kabûlü beraberinde "millet-i hakime" tezine dönüşü getirmiş ve en liberal yaklaşımlar dahi "hegemonik" olmayan tasavvurlar üretememişlerdir. Burada "ötekiler"in de "hakim unsur"dan daha kapsamlı taleplerde bulunma dışında bir vizyon geliştirememiş olduklarını vurgulamak gereklidir.
Bu noktada ihtiyaç duyulan "verme" ve "tanıma" değil, beraberce üretilerek "ortak payda"yı genişletecek bir tasavvurdur. Benzer şekilde kendilerini masanın karşı tarafında görenler de "alma" ve "tanınma" yerine böylesi bir paydanın yaratılmasına çalışmalıdırlar. Bu yapılarak "hakim" ve "mahkûm"un olmadığı bir tasavvur yaratılmadıkça ne "verilirse verilsin" ya da "alınırsa alınsın" farklı bir sonuç doğmayacaktır. Sorgulamadan itaat ve liderlik kutsaması muhafazakârlığa mı özgü?
Türk basınında yeni bir anlam kazandırılarak sıklıkla kullanılan "bi'at" kavramı, otoriteye "şartsız, sorgulamadan gösterilen itaat"e atıfta bulunmaktadır. "Bi'at kültürü" ya da "bi'at basını" benzeri kavramsallaştırmalarla genellikle muhafazakâr yapılar ve siyasete yönelik eleştirileri dile getirmek için kullanılan bu deyim, toplumumuzda görülen itaat kutsaması ve kurum içi demokrasi eksikliğini muhafazakâr bir davranış biçimi olarak tanımlamakla kalmayarak onu dinle de ilintilendirmektedir.

Otoriterlik "bi'at" kaynaklı mı?
Tarih bilmemekle beraber, ona aşırı bir belirleyicilik atfeden modern Türk literatisi her konuda günümüzü açıklayabilecek "kökler" bulmaya çalışmakta, ancak bilgi sınırlılığı nedeniyle genellikle anlamsız ilişkilendirmeler yapmaktadır. Modern otoriterlik, cemaatçi örgütlenme, liderlik oligarşisi ve değişik toplumsal yapılarda görülen çoğulculuk eksikliğinin "bi'at" geleneğine dayandırılması da bu konudaki ilginç örneklerden birisidir.
"Satmak" anlamına gelen "ba'a" fiilinden türetilen bir kavram olan bay'a, siyasî otorite ile birey arasında "alım-satım" işlemindekine benzer bir "sözleşme" ilişkisi kurduğu için doğduğu dönem için oldukça demokratik bir kurumdur. Nitekim tarihçiler Medine'ye hicret öncesinde gerçekleştirilen ikinci "bi'at"ın (Bay'a el-'Akabah Sânî), kan bağı ve aşiret ittifaklarına değil "eşitlik, sosyal adalet, dayanışma" benzeri ilkelere dayalı bir devlet kurulmasına yol açan en önemli etkenlerden birisi olduğu konusunda hemfikirdirler.
"Bi'at"ın bilhassa ortaçağdaki uygulamada İslâm dünyasındaki despotik idareler ve "hikmet-i hükûmet" temelli siyasetleri meşrulaştırmak için kullanıldığı doğrudur. Buna karşılık modern dönemde İslâm dünyasındaki anayasacılık hareketi "bi'at"tan toplumsal sözleşme yaratma, idarecinin yetkilerini sınırlandırma aracı olarak yararlanmaya çalışmıştır. Osmanlı'da Namık Kemal'in başını çektiği bu hareket, yakın dönemde Abbas Mahmud al- Akkad gibi Arap ve Abdülali Bazargân benzeri İranlı entelektüeller tarafından "demokratik sözleşme" ve çoğulculuk temelli toplum kuramı yaratma amacıyla sürdürülmüştür. Bilhassa İran'daki tartışmada "bi'at" kuramı resmî ideolojinin vilâyât-ı fakih kuramı (yâni bir fıkıh âlimi ya da âlimler grubuna topluma nezaret vazifesi verilmesi) karşısında, sözleşmeye dayalı çoğulculuğun savunulması için kullanılmıştır.
Dolayısıyla modern dünyada farklı bir anlam yüklenilen bir kavramın ortaçağ dönemindeki uygulamasını göz önüne alarak, günümüz toplumunda otoriterliği muhafazakârlık ve dindarlıkla ilişkilendirme genel olarak "din"e özcü, özel olarak da İslâmiyete Oryantalist yaklaşımın neticesidir. Bunun ise ortaçağ feodal liderlerinin kilise ve üzerlerindeki lord ve krallara verdikleri bağlılık yeminlerine bakarak, günümüz Avrupası'ndaki otoriter eğilimleri anlamaya çalışmak benzeri, fazla da anlam taşımayan, bir yaklaşım olduğunun altı çizilmelidir.
Nitekim son dönem Osmanlı tarihi muhafazakâr ve dindarların muhalefet alanında, sembolik düzeye indirgenerek "kılıç kuşanma" benzeri seremoniler tarafından gölgelenen "bi'at" törenlerinin fazla etkisinde kalmadıklarını ortaya koymaktadır. II. Abdülhamid idaresine en ciddî eleştirileri yapanlar arasında ûlemanın önemli yer tutması, İttihad ve Terakki Cemiyeti'nin merkez şubelerinden birisinin Hoca Muhyiddin Efendi'nin idaresinde çalışması, İstiklâl Harbi'ne muhafazakâr lider ve tabakaların ciddî destek vermesi, tasavvur edilen "muhafazakâr, dindar, bu nedenle de otoriteyi sorgulamayan," itiraz göstermeden "bi'at" eden birey tipinin fazla da anlamlı olmadığını ortaya koymaktadır.

Siyasî otoriterlik ve itaatin kaynakları
Bu söylediklerimiz modern Türk muhafazakâr siyaset ve örgütlenmelerinin "otoriter" eğilimleri olmadığı, "itaat"ı şiddetle eleştiren bir "sorgulama" kültürüne sahip bulundukları anlamına gelmez. Burada ifadeye çalışılan, söz konusu otoriterlik ve itaat kutsallaştırmasının "muhafazakârlık" ve kökleri ortaçağa giden İslâmî geleneklerin özcü yorumu üzerinden üretilmesinin anlamlı olmadığı ve bunların toplumda muhafazakârlığa indirgenemeyecek derecede kök salmış bulunduğudur. Nitekim yakın tarihimizin en "otoriter," "tartışmasız sadakat ve hizmet" bekleyen ve aidiyet talep eden ideolojisini yaratanlar muhafazakâr olmadıkları gibi "din"i de toplumsal gelişme önünde ciddî bir engel olarak görmüşlerdir.
Bu kök salmanın temel nedeni ise "bi'at kültürü" değil, "birey"in ortaya çıkmasına izin veren örgütlenmeler yaratılamamış olmasıdır. Cemaatçi örgütlenme (gemeinschaft) zannedildiği gibi muhafazakârlığa ve dindarlığa has bir yapılanma biçimi değildir. Bu açıdan bakıldığında kendisini "Türk Solu" olarak tanımlayan yapının da "cemaat" karakteri taşıdığı görülür. Benzer şekilde Kemalist örgütlenmeler de gerçekte hacimli "cemaat"lerdir.
Böylesi bir örgütlenme ise doğal olarak beraberinde "içe kapalı, dayanışmacı, otoriter," her üyeye yukarıdan aşağıya görev verilen ve "itaati kutsayan" topluluklar yaratmaktadır. Geçmişte İttihad ve Terakki Cemiyeti gibi bu özellikleri en aşırı boyutlarda ortaya koyan bir "cemaatçi" örgütlenmeyi üreten siyaset günümüzde de benzer yapıları şekillendirmektedir.
Toplumumuzda mevcut siyasî yapılarda Robert Michels'in tüm örgütlenmelerde varolduğunu ortaya koyduğu "liderlik oligarşisi"nin daha kuvvetle hissedilmesi ise Erken Cumhuriyet ile birlikte yaratılarak etkinliğini günümüze kadar sürdüren bir "lider kültü"nün varlığıdır. "Lider"e insanüstülük, "kurtarıcılık" benzeri niteliklerin atfedilerek tapınılan bir toplumda, siyasî kültür "liderlik"i kutsama, ona itaati siyaset yapma ile özdeşleştirme eğilimi taşımıştır. Bunun da muhafazakâr siyasetle sınırlı olmadığını belirtmek gereklidir.
Bu açıdan bakıldığında imparatorluğun çöküş dönemindeki Osmanlı siyasetinin, Cumhuriyet'e nazaran çok daha kurumsallaşmış olduğunun belirtilmesi gerekir. Nitekim İttihad ve Terakki Cemiyeti'nde Michels'in "oligarşinin tunç yasası" olarak nitelendirdiği türde bir liderler grubunun egemenliği söz konusu olmuşsa da "örgüt kültü" her şeyin üzerinde tutulmuştur. Buna karşılık İttihad ve Terakki'nin mirâsçısı CHP'de "liderlik" örgütü gölgelemiş ve "lider" değişimleri köklü siyaset değişimlerini de beraberinde getirmiştir.
Toplumumuzda "lidere itaat"in siyaset olarak mütalâa edilmesi ve kurumlarda çoğulculuğun yaşanmamasının muhafazakârlık ve dindarlığa indirgenmesi anlamlı değildir. Benzer şekilde Türkiye'de bireyin ön plâna çıktığı örgütlenmeler yaratılamaması, bu alanda "cemaatçiliğin" egemen olması da muhafazakârlık ve dindarlıkla sınırlı değildir. Bütün bunlar tarihî nedenlerden ziyade modern gelişmeler çerçevesinde açıklanabilecek olgulardır. "Bi'at" benzeri bir kavramın asırlar öncesine ait yorumlarının bu alanda açıklayıcı olabileceğini düşünmek ise fazlasıyla kuvvetli bir muhayyile gücünü gerektirmektedir.
Türk muhafazakârlığı Tanzimat ile barışıyor mu?
T.B.M.M tarafından "Sultan Abdülmecid ve Dönemi" konulu bir sempozyum düzenlenmesi sığ "Cumhuriyet -Osmanlı" karşılaştırmaları ve bunlara dayalı tartışmaların seviyesinin daha da düşmesine yol açtı. Buna karşılık muhafazakâr kitleleri temsil gücü yüksek bir siyasî iktidarın "Abdülmecid Dönemi"ni ele alan bir sempozyum düzenlemesinin sembolik önemi gözardı edilmemelidir. Bu gelişmeyi "Cumhuriyet sultan anıyor" benzeri bir kavramsallaştırma yardımıyla yorumlamak yerine, onu sempozyumun başlığındaki "dönem" kelimesi üzerine yoğunlaşarak ele almak bizi anlamlı sonuçlara ulaştırabilir.

Tanzimat ve muhafazakâr kitleler
Sultan Abdülmecid, babası II. Mahmud ya da oğlu II. Abdülhamid gibi bir zaman dilimini kişisel etkisiyle şekillendirmemiştir. Başka bir deyişle, "Devr-i Hamidî" benzeri bir "Devr-i Mecidî"den bahsetmek mümkün değildir. Onun dönemini şekillendiren diktatörlüğünü te'sis ederek, otoriter bir "aydınlanma" programı uygulayan Bâb-ı Âlî bürokrasisi olmuştur. Bu nedenle "dönem"in Mustafa Reşid Paşa ve Mehmed Emin Âlî Paşa benzeri ricâli, günümüzde, popüler düzeyde, Sultan Abdülmecid'den daha fazla tanınır.
Burada kullanılan "dönem" kavramı ise gerçekte Osmanlı tarihinin dönüm noktalarından birisi olan Tanzimat'a atıfta bulunur. Gerçi Tanzimat kimi tarihçilere göre Âlî Paşa'nın 1871'de vefatı sonrasında Sultan Abdülaziz'in iktidarı tedricen Bâb-ı Âlî'den Saray'a nakletmesine, kimilerine nazaran ise 1876 Kanuni Esasîsi'nin ilânına kadar sürmüştür. Ancak Tanzimat'ın bizatihi Gülhane hatt-ı hümayûnunun ilânı ve Islahat Fermanı gibi dönüm noktaları Abdülmecid'in saltanatı döneminde yaşanmış, resmî ideolojisi olan Osmanlıcılık da bu zaman diliminde şekillemiştir.
Muhafazakâr Müslüman kitleleler, Tanzimat ve Sultan Abdülmecid'e, bilhassa 1856 Islahat Fermanı nedeniyle, fazlasıyla eleştirel biçimde yaklaşmışlardır. Muhafazakâr devlet adamı ve tarihçi Ahmed Cevdet Paşa, Abdülmecid hakkında "ahlâk-ı hasenesine de za'f gelerek seccadenin dört ucunu salıverdi" yorumunu yaparak oldukça sert bir tenkidi dile getirmiştir. Bu yorumun, Müslümanlarla gayrımüslimleri eşit hale getiren Islahat Fermanı'nın ilânında "Ehl-i İslâma . . . ağlayacak ve matem edecek gündür" diyerek yakınan muhafazakâr kitlelerin hislerini yansıttığı şüphesizdir. Nitekim aynı kitleler Âlî Paşa'nın cenaze namazı kılınırken Şeyh Osman Efendi'nin "Bu zâtı nasıl bilirsiniz?" sualine derin bir sessizlik ile cevap vererek hoşnutsuzluklarını ortaya koymuşlardı. Şeyh Efendi'nin "Büyük bir zât idi. Devlete çok güzel hidmetler etdi" uyarılarına karşın tezkiyede sükûtun tercihi, muhafazakâr kitlenin söz konusu "hizmetler" konusunda aynı kanaatte olmadığını ortaya koyuyordu. Yeni Osmanlı muhalefetinin de temelini oluşturan bu yaklaşımın, bilhassa Tanzimat'ın ilânından kısa süre önce benimsenen ve daha sonra ivme kazanan Avrupa ürünlerinin açık pazarı haline gelme siyasetinden kaynaklanan, iktisadî ve toplumsal temelleri de vardı. Ancak bu eleştiri son tahlilde "Batılılaşma"ya yönelik muhafazakâr bir tenkit olarak dile getiriliyordu.

Tanzimat, Türkçülük ve erken cumhuriyet
Muhafazakârların "Batı taklitçiliği" ve "toplumu özünden uzaklaştırma" temelli eleştirilerine karşılık, Türkçü hareket Tanzimat'ı milliyetçi açıdan tenkit etmiştir. Gökalp, Türkleşmek, İslâmlaşmak, Mu'asırlaşmak çalışmasında "Tanzimat tuzağına düşen"in yalnızca Türkler olduğunu belirtmiştir. Ahmed Agayef (Ağaoğlu) ise Tanzimat'ı "iflâs" etmiş bir ideoloji olarak tanımlamıştır.
Osmanlı geçmişini ulus-devlet açısından yorumlayan Erken Cumhuriyet'in Tanzimat'a yaklaşımı da hem bu Türkçü mirasa, hem de Osmanlı reformlarının Cumhuriyet devrimlerinin öncülleri olmadığı tezine dayanıyordu. Bu nedenle Mustafa Reşid Paşa'nın "bu günün doğumunda bile müessir olduğunu," Tanzimat'ın "cidden radikal yenilikler" getirdiğini savunan Mahmut Esat Bozkurt benzeri ideologların görüşleri siyaseten benimsenmiyordu. Buna karşılık, Recep Peker'in Tanzimat için yaptığı "kök tutmadan sönüp giden küçük bir tecrübe" yorumu şüphesiz parti ve liderin çizgisini yansıtıyordu.
Bu tez doğal olarak tüm Osmanlı tarihini Türk ırkının "karanlık çağı" olarak kavramsallaştıran Türk Tarih Tezi ile de oldukça kolay biçimde eklemleşiyordu. Buna karşılık bir Osmanlı eyleminin "Eşsiz İnkılâb"ın temellerini attığının kabulü sadece Tarih Tezi ile değil genel anlamıyla resmî ideolojiyle çelişiyordu. Bu nedenle de Türklere Osmanlı öncesinde "parlak geçmiş" inşa etmeyi hedefleyen tarih ve antropoloji çalışmaları Sümer ve Etrüsk tarihleri üzerine yoğunlaşır, Hitit kadavraları üzerinde antropometrik incelemeler yaparken Tanzimat'ı zikredilen "karanlık çağ" parantezi içinde bırakmayı uygun görüyorlardı. Atatürk'ün vefatı sonrasında bu alandaki "parti çizgisi"nde ciddî bir değişim görülmüştür. Maarif Vekili Hasan Âlî Yücel'in "yürüme ve durmalarıyla millî davamızın mühim safhalarından biri ol"duğunu vurguladığı Tanzimat'ın yüzüncü yıldönümünde Türk Tarih Kurumu ve üniversiteleri bu konuda bir eser hazırlamaya davet etmesi, söz konusu değişimi olanca açıklığıyla ortaya koyuyordu. 1940'ta "Millî Şef ve Reisicümhur İsmet İnönü'ye . . . Türk ilmi ve maarifinin armağanı" olarak sunulan Tanzimat I derlemesi, Tanzimat'a "Cumhuriyet'in başardıklarını gerçekleştiremeyen" bir hareket olarak yaklaşmakla birlikte, onu "İnkılâb"ın hazırlayıcı safhalarından birisi olarak kavramsallaştırıyordu. Cumhuriyet seçkinleri, Osmanlı Batılılaşmasıyla barışmakla kalmamış, onun kendi "inkılâb"larını hazırlayan bir hareket olduğunu yeniden kabul etmişlerdi.

Türk muhafazakârlığı ve Tanzimat
Bu kabul ise gerçekte Türk muhafazakârlığının Tanzimat'dan Cumhuriyet'e ulaşan süreç hakkındaki yorumunun tekrarından başka birsey değildi. Türk muhafazakârlığı bu süreci değişik aktörlerce sahneye konan, "öz değerlere yabancılaştırma" amaçlı ve Devr-i Hamidî parantezi dışında "kesintisiz" bir dönüşüm olarak kavramsallaştırıyordu. Bu nedenle anılan sempozyum sembolik açıdan büyük önemi haizdir. 1938 öncesinin tarih tezlerini sahiplenen Türk ulusalcılığının konuya "Cumhuriyet sultan anıyor" şeklinde yaklaşması şaşırtıcı değildir. Şaşırtıcı olan, uzun yıllar Tanzimat'ı eleştiren, ideal sultan olarak II. Abdülhamid'i gören Türk muhafazakârlığının Sultan Abdülmecid'i anma vesilesiyle konuya yönelik farklı bir yaklaşım geliştirmiş olmasıdır.
Bu değişim, ulusalcılığın "her şeyiyle kötü Osmanlı'ya karşı herşeyiyle iyi Cumhuriyet" yaklaşımına verilen bir cevapsa fazla önem taşımaz, ama Türk muhafazakârlığının Tanzimat ile barışmasını sembolize ediyorsa gerçek bir dönüm noktasıdır. Unutulan bayram
Günümüzde pek de hatırlanmayan "10 (23) Temmuz 1324 (1908) İnkılâbı" yakın tarihimizin en önemli kırılma noktalarından birisidir. Erken Cumhuriyet'in tüm Osmanlı tarihini monolitik biçimde "devr-i sabık" haline getirmesi bir kenara bırakılırsa, modern toplumumuzun "devr-i sabık"ı 1908 öncesidir. Günümüzde sıradan bir bireyin 10 Temmuz İnkılâbı öncesi koşulları, meselâ partisiz siyaseti, atama yoluyla görevlendirilen bürokratik hükûmeti, kavrayabilmesi oldukça güçtür. Aynı bireyin söz konusu dönemin entelektüel tartışmasını anlayabilmesi ve onu günümüzle ilintilendirebilmesi ise neredeyse imkânsızdır.
Buna karşın II. Meşrutiyet olarak dönemselleştirdiğimiz zaman diliminde siyasetten entelektüel tartışmaya ulaşan bir alanda günümüzdekilere benzer söylemler kullanılmıştır. Dolayısıyla bu dönem hem merhum Profesör Tarık Zafer Tunaya'nın deyimiyle günümüz Türkiyesi'ni anlayabilmemiz, onun sorunlarının tarihî köklerini kavrayabilmemiz için bir "laboratuar" işlevi görürken, hem de günümüzle doğrudan ilintilendirebileceğimiz geçmişin başlangıç noktasını oluşturur. Günümüzde "Yeni İttihadçılık" benzeri kavramsallaştırmalar yapılması da bu devamlılığın ilginç bir göstergesidir. 10 Temmuz öncesi dönemle paralellikler kurulması ise oldukça zordur.
Bunu vurgularken "II. Meşrutiyet" dönemselleştirmesinin daha sonra yapıldığını ve gerçekte 1908 ile erken Cumhuriyet arasında ciddî bir devamlılığın var olduğuna işaret etmek gerekir. Bu anlamda Cumhuriyet için zaman zaman kullanılan "III. Meşrutiyet" kavramsallaştırması, değişik sorunları içermekle birlikte, söz konusu devamlılığı dile getirmesi bakımından önemli bir tespittir. Büyük resme baktığımızda 1908 sonrası ciddî devamlılıkları beraberinde getirir ve "Kemalizm" de 10 Temmuz İnkılâbı'nı yaratan zihnî yapının ulus-devlet ölçütünde ürettiği bir ideolojidir.
Gerçekleştiricileri tarafından iki büyük Temmuz devrimi (4 Temmuz Amerikan Bağımsızlık Beyannâmesi'nin Continental Congress tarafından ilânı ve 14 Temmuz Fransız Devrimi) ile kıyaslanan ve kendisine benzeri bir önem atfedilerek İnkılâb-ı Azîm olarak adlandırılan 10 Temmuz, gerçekte bir asırdır toplumumuzu yöneten ve iktidarını sürdürmek için son çabalarını ortaya koyan bir ideolojinin iktidara gelişini simgeler. Muhafazakâr eylemci bu ideoloji, söylem düzeyinde muhafazakârlığı reddederek, kendisini "devrimci" ve "mazlum" toplulukların sözcüsü olarak kavramsallaştırmıştır. İlginçtir ki bir yandan yeni bir "emperyal vizyon" geliştiren İttihad ve Terakki liderleri, öte yandan Osmanlı Devleti'nin Batı emperyalizmi ile mevcut ilişkisi üzerinden yarattıkları "mazlumiyet"i "sol" bir söyleme dönüştürüyorlardı.
İttihadçı siyasetlerin hazırlanması ve uygulanmasında önde gelen roller ifa eden Enver Paşa ve Dr. Bahaeddin Şakir Bey 1920 Bakü Doğu Halkları Kongresi'ne katılmalarında herhangi bir sorun olmadığını düşünüyorlardı. Bu açıdan bakıldığında "Sol Kemalizm"in benzer bir anti-emperyalist "sol" söylem geliştirmesi tesadüf eseri değildir.
Gerçekte sol ile ilgisi olmayan bir "sol" söylem kullanan muhafazakâr eylemcilik, yeniden açılması için "ihtilâl" yaptığı "meclis"i de "amaç" değil "araç" olarak görüyordu. Bu yaklaşıma göre bir kurum olarak "temsil", hedeflenen dönüşüm programını meşrulaştırdığı ölçüde yararlı, buna karşılık, halkın talepleri çerçevesinde siyaset yapmaya kalkıştığında zararlı idi. Dolayısıyla bir yandan "hâkimiyet-i milliye" yüceltilir, meclis kutsanırken, öte yandan da meclisin istenen dönüşüm programının gerçekleşmesi için onay mercii olarak çalışması isteniyordu.
Enver Paşa'ya atfedilen "yok kanun, yap kanun" vecizesinde en anlamlı yansımasını bulan bu yaklaşım, 1908 Meb'usanının İttihadçılar için tahammülü güç bir yük haline gelmesi neticesini doğuruyordu. Benzer özellikler taşıyan 1920 Meclisi'nin de yerini yeni dönüşüm programını fazla tartışmadan onaylayacak bir yapıya bırakması pek de şaşırtıcı değildir.
Bu açıdan bakıldığında yaptıklarını meşrulaştıran bir "meclis" e sahip olmakla beraber, İttihadçılar 1913'te bir kurum olarak denetimleri altına aldıkları orduya dayanarak Merkez-i Umumî denetiminde bir vesayet sistemi yaratmışlardı. Son tahlilde bürokratik bir eylem olarak tanımladıkları "siyaset"i belirleyen de bu yapı oluyordu. İttihadçılar bunun, toplumu, ideolojilerini ve değişim programlarını sebükmağzan (akılsız) sıfatını yakıştırdıkları kitlelerin tasallutundan korumak için gerekli olduğunu düşünüyorlardı. Örgütsel kültün yerini kişisel külte bırakması dışında erken Cumhuriyet ideolojisi de "meclis"i meşrulaştırma aracına indirgeyerek, ordu ve sivil bürokrasinin "siyaset"i denetlediği, kontrol altında tuttuğu ve "ayak takımı" olarak görülen kitlelerin saldırısından koruduğu bir vesayet sistemi geliştirerek ilginç bir devamlılık yaratmıştır.
Erzurum Kongresi'nin 23 Temmuz'da başlatılması, "İnkılâb- ı Azîm"in 1934'e kadar bayram olarak kutlanması söz konusu devamlılığın, Osmanlı geçmişinin monolitikleştirilerek reddedilmesi yaklaşımına karşın, uzun süre kabul gördüğünü bize gösterir. 10 Temmuz, 1935'te bayram olmaktan çıkarıldığında "en büyük bayram" olma özelliğini çoktan kaybetmiş durumdaydı. Ancak 10 Temmuz yakın dönem tarihimizin "büyük resmi"ne bakıldığında günümüze uzanan bir sürecin başlangıç noktasıdır.
Toplumumuzun son yıllarda geçirdiği büyük değişim bu süreci tamamlanma aşamasına taşımıştır. Bunun tabiî neticesi olarak, sol olmayan "sol" bir söylem benimseyen, gerçek siyaseti hakir gören bir siyaset anlayışı yaratan, otoriter toplum mühendisliğini yücelten, muhafazakâr eylemci zihniyetin toplumumuzdaki belirleyici gücü de sona ermektedir. Çağın koşulları, kendini ne denli dönüştürürse dönüştürsün, günümüzde bu ideolojinin egemenliğini sürdürmesini imkânsız kılmaktadır.
Bu doğal olarak söz konusu zihniyetin bütünüyle ortadan kalkması sonucunu doğurmayacaktır. Benzer süreçlerin sonuna gelinen toplumlarda anakronizme dönüşmüş ideolojileri savunan, bunların zafer günlerini kutlayan siyasî parti ve kitlelerin varlıklarını sürdürmeleri gibi, 10 Temmuz'u yaratan ve toplumumuzu bir asrı aşan bir süre şekillendiren bir zihniyetin taraftarları, hep azınlıkta kalsalar da, var olacaklardır. Tek fark kendilerini tarihsizliğe mahkûm eden bu kimselerin 10 Temmuz'u kutlamayacak olmalarıdır.Tarih hızlanır, hafızanın kaynakları demokratikleşirken
Türkiye gibi tarihin kimlik yaratılması alanında otoriter biçimde kullanılmaya çalışıldığı toplumların günümüzde karşılaştıkları ciddî sorunlardan birisi de "tarih"in hızlanması ve "hafıza" ile arasındaki ilişkinin değişimidir. Zamanın daha hızla tarihselleşmesi modern iletişim toplumunun en önemli özelliklerinden birisidir. Böylesi bir hususiyet kazanan tarih ile hafıza arasındaki ilişkiyi bilhassa bu ikilinin "kimlik oluşturma" üzerindeki etkisi bağlamında değerlendiren Pierre Nora gibi tarihçilerin ulaştıkları sonuç ise ulusal mitlerin çözüldüğü, hafızanın kaynaklarının çoğulcu hale geldiği çağımızda bu eşanlamlı gibi gözüken, gerçekte ise birbirine zıt kavramlar arasındaki ilişkinin değişik bir karakter kazanmış olduğudur.
Nora 1984 ilâ 1992 arasında Les lieux de memoire (Hafıza Mekânları) başlığıyla yedi ciltlik bir derleme yayınlayarak, günümüz toplumunda unutma-hatırlama diyalektiği içinde sürekli evrim geçiren, bu süreçte yaşadığı değişimlerin bilincinde olmayan, uzun süre uykuda kalıp yeniden canlanan ve bütünlüğe sahip olan "hafıza"nın, geçmişi nâtamam biçimde yeniden inşa eden "tarih"e göre kimlik oluşturulmasında daha etkili olduğunu ileri sürmüştü. İletişim çağında hafıza, "hafıza mekânlarını" nı dilediğince kullanarak, birbirine eklenen ancak birbirleriyle tarihî ilişkisi olmak zorunda olmayan olaylardan oluşan "bugün merkezli" bir "geçmiş" yaratmaktadır. Bunu yaparken de devlet arşivleri, resmî tarihlerden değil, Internet, sayısız televizyon kanalı ve yayın organı gibi "demokratik" kaynaklardan oluşan bir havuzdan yararlanmaktadır. Bu ise "otoriter tarih"in direktifleri çerçevesinde "gün" ve "yarın" tasavvurları oluşturulmasından oldukça farklı bir eylemdir.
Maurice Halbwachs'ın da belirttiği gibi "hafıza" grup içinde oluşmasına karşın son tahlilde şahsî, kesin ve nettir. Buna karşılık tarih herkese ait olabileceği gibi kimseye de ait olmayabilir ve farklı bireylerce değişik düzeylerde içselleştirilir. Tarih gerçekte hafızayı işgale çalışarak, onun derlediği bilgileri bir hiyerarşiye sokmaya gayret eder ve geçmiş ile günümüz arasında devamlılık sağlamaktan öte bir gelişim ve ilerleme çizgisi de tahayyül edebilmemizi mümkün kılar. Meselâ Türk tarihi, 1930'larda inşa edildiği şekliyle, Orta Asya'dan günümüze ulaşan bir gelişim çizgisi ortaya koyar ve bununla sebeb-sonuç ilişkisine sahip bir gelecek öngörüsünde bulunur. Bu şekilde de Orhun yazıtları ile günümüzü ilişkilendirdiği gibi geleceğin de ne olması gerektiğini bize göstermeye çalışır. Buna karşılık hafıza tarihi de başkalaştırarak, bir "hafıza mekânı" haline getirerek bugünü tanımlamak için kullanır. Bu "mekânlar" Nora'nın tabiriyle med-cezir sırasında kumsalda biriken deniz kabukluları gibidirler, ölmemişlerdir, ama canlı da değillerdir ve ancak yeniden suyla buluşmaları durumunda yaşama geri dönebilirler. Bu şekilde tarih kendisine "kültürel kimlik"in içinde ayrı bir yer bulur.
Nora ile "hafıza" ile "tarih" ilişkisi üzerine çalışan düşünürlerin ulaştıkları ilginç bir sonuç, Fransa ve diğer Batı ülkelerinde ulus-devletin toplumsal birliği sağlayan temel kurum olma niteliğini gitgide kaybetmesi ve yerini toplumsal bir şuura bırakmasının neticesi olarak "dün," "bugün" ve "gelecek"in birbirilerine olan bağımlılıklarını kaybetmeleridir. Çağdaş Batı toplumlarında yaşayan bireyler on dokuzuncu asırda yaşamış atalarının tersine geleceği, geçmişe dayanarak değil günümüzden yola çıkarak tahayyül etmektedirler. Bu gelecek de ciddî bir belirsizlik içermektedir.
Kendi toplumumuza dönecek olursak, şu anda toplumumuzdaki bireyler, Neolitik Çağ'da dünyanın daha sonra diğer dillerin anası olacak ilk lisanını konuşan, ilk uygarlığını geliştiren ve bunu diğer insan topluluklarına öğreten proto- Türkler'den "Mustafa Kemal'in bayrağı altında İstiklâl Harbini gerçekleştiren kahramanlara" ve gelecekte "muasır medeniyet seviyesinin üzerine çıkacak bir Cumhuriyet"e uzanan tahayyülü geliştiren 1930'lu yıllar kuşaklarına göre çok daha günümüz merkezli projeksiyonlar yapmaktadırlar. Artık tarihin şekillendirdiği bir güncellik değil, "tarihselleşmiş bir güncellik" vardır, ki "kimlik" bunun etrafında şekillenmektedir.
Bu tahlil aynı zamanda söz konusu "kimlik"lerin oluşumunda kutlama törenleri, anma günleri benzeri faaliyetlerle yeniden üretilen "otoriter tarih"in, görsel, anında kayıt altına alınabilen modern "hafıza"ya göre çok daha sınırlı rol oynadığını da ortaya koymaktadır. Hafızanın tarihselliğini de tedricen kaybederek psikolojik boyut kazandığını savunan Nora, bireylerin de hâtıraları çeşitli topluluklarda beraber oldukları bireylerle paylaşma ihtiyacı hissettiklerini savunmaktadır.
Bundan çıkarılabilecek iki önemli sonuç vardır. Bunlardan ilki "otoriter tarih"in ulusdevletin günümüzü anlama ve geleceği belirleme alanındaki aracı olarak işlevini günden güne yitirmesi, törensel uygulamalarla yeniden üretilememesidir. İletişim çağında "hafıza" demokratikleşmiş ve inanılmaz derecede zengin kaynaklarla beslenir hale gelmiştir. Tarihi, Türk milletini 1923'ten başlatan bir toplumun "hafıza mekânları," millet ve tarihinin doğum tarihi olarak 1789'u kabul eden Fransa'ya nazaran çok daha sınırlıdır. Dolayısıyla toplumumuzda "otoriter tarihin" etkisizleşmesi çok daha hızlı gerçekleşmektedir. Bunun ise toplumumuzun en çetrefil sorunu olan kimlik meselesine değişik bir çözüm getireceği ve bu alanda bir çoğulculuk yaratacağı söylenebilir.
İkinci olarak hafıza kolektif düzeyde ne denli az kullanılırsa kişiler "hafıza bireyleri" haline gelmeye o denli istek duymaktadırlar. Nora'nın deyimiyle bu âdeta bir kimsenin içinden gelen "Sen bir Korsikalı olmalısın" sesini duyması gibidir. Yahudi hafızasının modern dünyada dindar olmayan Yahudiler arasında yeniden canlanması bu konuda verilebilecek ilginç bir misâldir.
"Millî Tarih" dersleri ve anma günleriyle, benzeri kimlik oluşturma ve geçmiş-gün-gelecek arasındaki bağlantıyı sağlama araçları artık demokratikleşen modern toplumun bilinçaltına itmeye çalıştığı "hafıza mekânları" haline gelmişlerdir. Onlara hayata kavuşturacak bir med ise ufukta gözükmemektedir. Yeni Osmanlılık bir "Çöpten Adam" mıdır?
"Yeni Osmanlılık" (Neo-Ottomanism) son yıllarda popüler olan bir kavramsallaştırmadır. Osmanlı tarihine yönelik ilginin artışı, yaklaşımın farklılaşması ve eşanlı olarak Türk dış siyaset yapımının farklı seçenekleri göz önüne almaya başlaması nedeniyle yaygın biçimde atıfta bulunulan bu kavram genellikle eleştiri amacıyla kullanılmaktadır.
Amerikan basınının önde gelen temsilcileri tarafından "Türkiye'nin Avrupa'dan uzaklaşarak bir zamanlar üç kıtaya yayılmış olan bir imparatorluğa yönelmesi," benzeri ifadelerle tanımlanan bu kavram daha önemsiz yayınlarda, Mavi Marmara olayının "Yeni Osmanlı, Asyalı, İslâmcı Türkiye'nin AB'ye katılmamasının gerekliliğini ortaya koyan bir işaret olduğu"ndan, ABD Başkanı Obama'nın farkında olmadan "Tüm Ortadoğu liderlerinden daha fazla Facebook arkadaşına sahip bulunan Türk başbakanının Yeni Osmanlı Hilâfeti" düşünü gerçekleştirmesinin zeminini hazırladığına ulaşan eleştirilerin dile getirilmesine aracı olmaktadır.
Bu açıdan bakıldığında "Yeni Osmanlılık," ithamları 1906 Dinşavay olayı sonrasında Avrupa'yı kaplayan "Panislâmizm Tehdidi" paranoyasına benzetilebilir. Eğlence için güvercin avlayan İngiliz askerleri ile geçim kaynakları olan kuşların telef edilmesine karşı çıkan Mısırlı köylüler arasında bu tarihte yaşanan kavga sonucunda bir askerin güneş yanığı nedeniyle ölmesi, Dışışleri Bakanı Sir Edward Grey tarafından "Mısırla sınırlı kalmayıp tüm Kuzey Afrika'ya yayılan bir fanatizmin yükselmesi" olarak yorumlanmıştı. Sonrasında ise bunun arkasında, Tanzimat'ın Batı ile iyi ilişkiler sürdürme temeline dayalı dış siyasetini bırakarak "Panislâmist amaçlar gütmeye başlayan" Osmanlı hükûmetinin olduğu iddia edilmiş ve uzun sürecek bir tartışma başlatılmıştı.
"Yeni Osmanlılık" paranoyası, Amerikaların sevdiği bir deyimle, Türkiye Cumhuriyeti'nin Soğuk Savaş sonrası dünyada kazandığı yeni konumu ve toplumumuzun geçmişine yaklaşımındaki değişimi kavrayamayan ve Osmanlı tarihi hakkında da fazla bilgisi olmayan çevreler tarafından yaratılmış bir "çöpten adam"dır. Yaratılan bu "sözde tehdit" daha sonra eleştirilere maruz bırakılarak mahkûm edilmekte, ancak pek az kimse bunun gerçekte söz konusu tenkitleri dile getirmek amacıyla üretilmiş bir "çöpten adam" olduğunu vurgulamaktadır.
Her şeyden önce varsayılan "Yeni Osmanlılık" siyasetinin neden "Türkiye'nin Avrupa'dan uzaklaşması"nı gerekli kıldığını anlayabilmek mümkün değildir. Geliştirilen bu kurgunun tersine Osmanlı, Batı Avrupa için "Öteki" olmakla beraber "Zulular" benzeri bir "Öteki" değil, "Avrupalı bir Öteki" idi. Osmanlı'nın kendine ait imajında da İstanbul'un batı ve doğusunda Rumeli ve Anadolu imparatorluğun iki temel yaşam alanı olarak uzanırlar, Arab Vilâyâtı da bunun arka plânını oluştururdu. Zaten düşmanları dahi Osmanlıyı, başka bir kıtanın değil, "Avrupa'nın hasta adamı" olarak tanımlıyorlardı.
1878'e kadar Avrupa'nın geri kalan kısmından Tuna nehriyle ayrılan, 1912'ye kadar "İşkodra'dan Basra'ya" ifadesiyle tanımlanan Osmanlı Devleti, Avrupalı olmanın yanı sıra asırlarca bu kıtadaki dengenin önemli güçlerinden birisi olmuş, 1856'da ise bu durumu resmiyet kazanmıştı. Dolayısıyla "Yeni Osmanlı" siyaseti yapmak arzusunda bulunan kimselerin "Avrupa'dan uzaklaşmak" gibi bir amaçlarının olması gerekmez. Böyle amaçları "Yeni Osmanlılık" olarak tanımlamak ise anlamsız olur.
İkinci olarak, "Yeni Osmanlılık" siyasetinin alıcısı yoktur. İmparatorluktan milliyetçi hareketler liderliğinde ayrılan eski Osmanlı anâsırı ulus-devletlerini inşa ederlerken Osmanlı geçmişini "Türk idaresi altında sömürgeleştirilme" bağlamında tarihselleştirmişlerdir. Bu ülkelerde Osmanlı tarihi Türkiye'nin aksine toplumun parlak geçmişi şeklinde değil, esaret altında geçirdiği karanlık dönemi olarak hatırlanır. Osmanlı geçmişi denince Suriye ve Lübnan'da Cemal Paşa'nın Suriye Valiliği sırasındaki uygulamaları, Bulgaristan'da Batak katliamı, Makedonya'da Kruşevo şehrinin yakılıp yağmalanması, Arnavutluk'da Şevket Turgut Paşa'nın te'dib harekâtı vurgulanır ve tarih, "muhteşem yüzyıl" değil, bu tür bağlamlar üzerinde inşa edilir.
Söz konusu tarih, Osmanlı hâkimiyetinin oldukça kısa sürdüğü, üçyüz yılı aşkın bir süre önce başka bir imparatorluğun egemenliğine geçişle sona erdiği Macaristan'da bile ancak yakın dönemlerde nispeten soğukkanlı bir bakış açısıyla ele alınabilmeye başlanmıştır. Ulus-devletlerini, "Türk esaret zincirinden kurtulma" temelli milliyetçilikler üzerine inşa etmiş Balkan ve Ortadoğu toplumlarının böylesi bir yaklaşıma ulaşabilmeleri için uzun sürelerin geçmesi gerekmektedir.
Soğuk Savaş sonrası dünyada farklı dış siyaset seçenekleri ile karşılaşan ve son yıllarda bunları dengeli biçimde kullanmaya başlayan, otarşiyi kutsayan ekonomik zihniyetten kurtulması neticesinde dünyaya açılan, geçmişi ve kültürünün temel öğeleri ile kavga etmeyi bırakan, demokratikleşmenin tabiî neticesi olarak kamuoyunun dış siyaset yapımını daha fazla etkilediği yeni Türkiye, doğal olarak, yirminci asır Türkiyesi'nden farklı politikalar izlemektedir. Yeni Türkiye'den, yirminci asır Türkiyesi'nin Birleşmiş Milletler'deki 1958 Cezayir bağımsızlık oylamasında izlediğine benzer siyasetler beklemek, bunlar gerçekleşmediğinde de Yeni Osmanlı düşleri nedeniyle "eksen kayması" yaşandığını düşünmek anlamsızdır. Unutulmaması gereken bir diğer husus proaktif karakter kazanan Türk dış siyaset yapımının Osmanlı coğrafyası dışındaki alanları da kapsamasıdır.
Türk dış siyaset yapımındaki bu tabiî değişimi anlamaya çalışmak yerine onu "Yeni Osmanlılık" olarak mahkûm etme gayreti gerçekte bir çöpten adam yaratmanın ötesine gitmemektedir. Buna karşın belirli Osmanlı söylemlerinin söz konusu çöpten adam üzerinden paranoya inşa eden çevrelerin yelkenlerini şişirdiği de unutulmamalıdır.
Toplumumuzun geçmişiyle kavgayı bir kenara bırakması, kendi kendini sömürgeleştirmiş olduğu benzeri anlamsız tezleri ciddiye almaması, Osmanlı geçmişini neolitik çağlardaki "uygarlık kurucusu Türklerle" günümüz bireyleri arasında yaşanmaması çok daha iyi olmuş olacak bir karanlık parantez olarak görmemesi pek tabiî anlamlıdır. Ancak dikkatsiz şekilde dile getirilecek söylemlerin paranoya inşaatında harç olarak kullanılabileceği de gözden uzak tutulmamalıdır. Hikmet-i hükûmetçi bürokrasi ve demokratik siyaset
Türk demokratikleşmesinin ilginç hususiyetlerinden birisi de bunun "siyaset" ile "asker-sivil bürokrasi" tarafından farklı ivmelerle gerçekleştirilmesidir.
Başka bir ifadeyle "siyaset," toplumsal değişimi daha iyi okuyarak göreceli olarak hızlı bir demokratikleşme çabası sergilerken, "bürokrasi" ve bilhassa onun askerî kanadı bu alanda bir hayli ağır kalmıştır. Bunun neticesinde ise tüm eksikliklerine karşın seçimler aracılığıyla denetlenen, hukuk devleti kavramını idealleştiren demokratik siyaset, "devletin kendisince belirlenen âlî menfaatleri" ni korumak amacıyla "hikmet- i hükûmet (raison d'etat)" temelinde faaliyet gösteren ve egemen askerî kanadınca yönlendirilen bürokrasi ile çalışma durumunda kalmıştır.
Bu da genellikle varsayıldığından çok daha ciddî ve kişilere ve kişiliklere indirgenmesi fazla da anlamlı olmayan bir sorundur. Bunun tabiî bir neticesi olarak gitgide demokratikleşen siyasetle, "hikmet- i hükûmet"e sıkı sıkıya sarılan bürokrasinin devlet yönetimini ortaklaşa yürütmeleri gitgide zorlaşmıştır.
Siyasetin asırlarca "bürokrat" tarafından "hikmet-i hükûmet" temelinde yapıldığı, "devlet çıkarı" çerçevesinde meşrulaştırıldığı, bürokratın büyük ölçüde denetim dışı faaliyet gösterdiği bir geleneğin mirasçısı olan toplumumuzda yaşanan bu gelişme pek şaşırtıcı değildir. Ancak bu çatışma günümüzde toplumun taşıyamayacağı bir ağırlığa ulaşmıştır.
Hükûmet etmenin bir "sırrı" olduğu, onun çoğulcu yollarla üretiminin, her gelişmeyi toplumla paylaşarak onayını almanın mümkün olmadığı, gerektiğinde onun istemlerine karşı ve mevcut kurallara aykırı, "rutin dışı" siyasaların "devletin âlî menfaatleri"ni temin amacıyla uygulanabileceğini savunan "hikmet-i hükûmet" kavramsallaştırması, sadece toplumumuzda değil tüm dünyada uzun süre "siyaset" ile eşanlamlı olarak kullanılmıştır.
Avrupa'da on yedinci asırda Paolo Sarpi'nin yazılarında zirveye ulaşan bu kavramsallaşma, "devlet çıkarı"na karşı, onunla çatışan "ortak çıkar (bonum commune)" fikrini geliştiren sivil toplum tarafından gitgide artan eleştirilere uğratılmış, Dreyfus Davası sonrasında ise kamuoyu önünde savunulamaz hale gelmiştir. Hikmet- i Hükûmet'in iki savaş arası dönemde otoriter ve totaliter tek parti rejimleri tarafından yeniden canlandırıldığı (meselâ Almanya'da Staatsraison kavramının yeni bir anlam yüklenerek kutsanması) doğrudur. Ama kavram 1945 sonrasında tamamıyla olumsuz bir anlam kazanmış ve demokrasiyle bağdaşmazlığının tartışılmazlığı yaygın kabul görmüştür.
Buna karşın sürekli biçimde siyasetin "tanımı" olduğu düşünülen "hikmet-i hükûmet" toplumumuzda Tanzimat bürokratik diktatörlüğü sonrasında daha da kutsanmış, İmparatorluk ve Erken Cumhuriyet otoriter tek partileri tarafından ise devletin olağan siyaset yapma biçimi olarak kabul edilmiştir.
Hepsi de yukarıdan aşağıya gerçekleştirilmeye çalışılan toplum mühendisliği girişimlerini sergileyen bu yapılar "hikmet-i hükûmet" çerçevesinde "siyaset" yapan bürokratları "devlet adamı" olarak tanımlarken, seçilmiş siyasetçileri bundan ayrı bir kategori haline getirmişlerdir. Avrupa'nın tersine "menfaat-i âmme" fikrinin "devlet çıkarı" ile eşanlamlı olarak kullanılması, bunların zıtlığını savunacak sivil toplum örgütlenmelerinin var olmaması, "hikmet- i hükûmet"in ciddî biçimde eleştirilmesini önlemiştir.
Çok partili yaşama geçiş sonrasında da kavramın toplumumuzdaki sorgulanması oldukça sınırlı kalmış, "hikmet-i hükûmet" "siyasetin siyasetçilere bırakılamayacak önemi haiz olduğunu" savunan ve askerî kanadın başını çektiği bürokrasinin alternatif siyaset modeli haline gelmiştir. Bilhassa 1960 sonrasında yasal çerçeveye de oturtulan bu siyaset, "devletin çıkarlarına" yönelik bir tehdit olarak gördüğü demokratik siyasetin alanını elden geldiğince daraltmayı temel amacı olarak mütalâa etmiştir.
Günümüzde iyi niyetle de olsa "devlet aklı" benzeri bir kavramsallaştırmanın yapılması ve bunun yol göstericiliğinden medet umulması ilginçtir. Buna karşın demokratikleşen toplum ve siyasetin, kapalı, hiyerarşik iç mekanizmalarını işleterek "devletin âlî menfaatleri" çerçevesinde kırmızı kitap ve çizgiler üreten, iç tehdit ve düşman kategorileri yaratan, gerekli gördüğünde "rutin dışına çıkan" ve bunları "devlet aklı" benzeri kavramsallaştırmalar aracılığıyla meşrulaştıran bürokrasi ile çalışarak, onun alternatif siyaset modelini demokratik siyasetle bağdaştırabilmesi artık imkânsız hale gelmiştir.
Burada bir parantez açarak bu temeldeki "alternatif siyaset"in devletin yasal istihbarat faaliyeti ile karıştırılmamasının gerekli olduğunu belirtmek yerinde olur. Bunlardan birincisi kuralların üzerinde olmayı ve kapalı, denetim dışı bir yapı tarafından kararlaştırılan "devlet çıkarı" çerçevesinde gereğinde onları tanımamayı meşrulaştırır.
Buna karşılık ikincisi niteliği gereği belirli süre gizli tutulması gereken, ama kurallar dahilinde yapılan, gereğinde denetlenebilen yasal bir faaliyettir.
Toplumumuzun günümüzde ulaştığı noktada 1960 sonrasında yaratılan, önemli konuları "hikmet- i hükûmet" temelli bürokratik "devlet koruyucuları"na emanet etmesine karşılık, devletin bekâsını doğrudan etkilemeyeceği düşünülen alanlardaki kararları demokratik siyasete terk eden, "ikili siyaset"i sürdürmek mümkün değildir.
Asırlara yayılan bir geleneğe dayanması nedeniyle içselleştirdiğimiz, "kendimize özgülüğün" gereği olarak olağanlaştırdığımız bu yapı Türkiye'nin sadece demokratikleşmesini, daha açık bir topluma dönüşmesini engellememekte, aynı zamanda, çağın ruhunu da yakalamasını önlemektedir.
Demokratikleşen siyaset ve ideolojik bir yaklaşım çerçevesinde, kapalı bir sistemle belirlenen "devlet çıkarı"na "toplumsal menfaat" açısından karşı çıkan sivil toplum örgütlenmesi "hikmeti hükûmet" temelli "yüksek siyaset" i toplumumuzda bir anakronizm haline getirmiştir. Bu Batı toplumlarıyla kıyaslandığında oldukça gecikmeli biçimde gerçekleşmiştir; ama artık geri dönüş imkânsız gibi görünmektedir.
Bu süreç tüm diğer örneklerde olduğu gibi oldukça yıpratıcı olmuştur.
Bu aşamada toplumumuzun önündeki sorun, kişilerin cezalandırılmasından ziyade, bürokrasinin, bilhassa da onun "devletin âlî menfaatleri"ni dilediğince belirleyen askerî kanadının demokratikleşmeye ayak uydurmasının sağlanmasıdır. Bunun ilk aşamasının genel ve hizmet içi eğitimde yapılacak değişikliklerle bürokratın "devletin koruyucu, kollayıcı ve sahibi" değil halka değişik hizmetler sunan görevlileri olduğu bilincinin yerleştirilmesidir.Maymun taklidi yapana karışmamalı mı?

Pek çok ülkede "nefret suçu" kabul edilen davranışlar toplumumuzda suç olarak mütalâa edilmemekte. Nefret suçu kavramı ile tanışılması ve yasal düzenleme yapılması önceliklerimiz arasında olmalıdır
Geçen hafta bir futbol karşılaşmasında Manchester United oyuncusu Patrice Evra'ya yönelik maymun taklidi yapan bir Liverpool taraftarı, "nefret suçları" dedektifleri tarafından gözaltına alındı Hakkında yasal işlem başlatıldı.
Bu geçtiğimiz aylarda bir TV programında dile getirilen "Eboue'nin hareketleri National Geographic kanalında yayınlanıyor" yorumunun ya da 1999'da bir kulüp başkanının kendi takımında oynayan İngiliz futbolcu Kevin Campbell için "yamyam" benzetmesi yapmasının küçük azınlıklarca "ayıplanması" ötesinde bir tepkiyle karşılaşmadığı toplumumuz için abartılı bulunabilecek bir yaptırımdır.
Buna karşılık bu örnekler üzerinden yapılabilecek bir karşılaştırma bir "nefret suçları" düzenlemesine ne denli ihtiyaç duyduğumuzu da gösterebilir. Günlük konuşmadan ders kitaplarına, gazete yazılarından görsel medya programlarına uzanan bir alanda "önyargı"nın alenen ortaya konulduğu, etnik grup üyelerinden farklı cinsel tercihleri olanlara, değişik inanç sahiplerinden "zararlı" siyasî görüşleri benimseyenlere yayılan bir yelpazede yer alanların sürekli aşağılanarak hedef gösterildiği bir toplum, önce "nefret suçu" kavramıyla tanışmaya, daha sonra da bu "suç"un cezasız kalmamasını sağlayacak düzenlemelere fazlasıyla ihtiyaç duymaktadır. Bunun sağlanması için "Nefret Suçları Yasa Girişimi" adlı bir platformun kurulmuş olması memnuniyet vericidir. Ancak pek çok ülkede suç olarak görülen eylemlerin yadırganmadığı, "ötekileştirme"nin olağan karşılandığı bir toplumda sonuç alınmasının ne denli zor olacağı açıktır.

Nefret mi? Önyargı mı?
Bu konuda değişik ülkelerde gerçekleştirilen yasal düzenlemelerde "nefret" ifadesiyle kavramsallaştırılan saldırganlığı yaratan gerçekte "önyargı"dır. Gordon Allport'un alanında devrim yaratan çalışması The Nature of Prejudice (Önyargının Tabiatı, 1954), "önyargı" kavramının hukukî boyuttan çıkarılarak değişik topluluklara yönelik saldırganlığın yaratıcısı olarak yeniden kavramsallaştırılmasını sağlamıştır.
Bu bağlamda ele alındığında "nefret," değişik topluluklar ve egemen kültür tarafından geliştirilen "önyargılar"ın yarattığı bir duygu ve davranış biçimidir. Değişik egemen kültürler "zencilerin hayvanla insan arasında bir kategori oluşturdukları," "anlamsız bir inanç sistemine körü körüne bağlanan Müslümanların hiçbir zaman medenileşemeyecekleri," "gözleri paradan başka bir şey görmeyen Yahudilerin toplumsal asalaklar oldukları," "Ermenilerin bir ırk olarak tarih boyunca kalleşlikleri ile ön plana çıktıkları," "vahşi, kan dökücü karakterleriyle sivrilen Kürtlerin ilkel gelenekler çerçevesinde ve güdüleriyle hareket ettikleri" benzeri "önyargılar" yaratmaktadırlar.
Dolayısıyla nefret suçlarının kurbanları "kendileri" oldukları için değil, bir grubun üyesi (örneğin zenci, Müslüman,Yahudi, eşcinsel, Ermeni, komünist, Kürt) oldukları için saldırıya uğramaktadırlar. Konu Yapılan çalışmalar, nefret suçlarının temel hususiyetlerinin, saldırıya uğrayanların saldırganları tanımamaları, saldırıların diğer suçlardakine göre çok daha fazla şiddet içermesi ve bir değere "el konulması"nı değil tahrip edilmesini hedeflemesi olduğunu vurgulamaktadırlar.
Söz konusu çalışmalar, haklarında "önyargı"lar oluşturulmuş dış topluluk mensuplarının ya "çocuklaştırıldığını" ya da "canavarlaştırıldığı"nı ortaya koymaktadır. Egemen grupların çıkarlarına zarar vermeyen itaatkâr topluluk mensupları "cahil çocuk" muamelesi görürken, tehdit olarak görülenler ise "canavar"laştırılmaktadır. Bu ise ya aşağılanma ve hakarete katlanma ya da saldırıya uğrama türünden davranışlarla karşılaşılması sonucunu doğurmaktadır. Nefret suçları uzmanları yaratılan "önyargılar" ve gerçekleştirilen "canavarlaştırma" nedeniyle saldırıları yapanların davranışlarını meşrulaştırdıklarını ve herhangi bir suçluluk duygusu duymadıklarını da vurgulamaktadırlar.
Bu tür suçluluktan arındırıcı "önyargı"lar toplumsal kültürün parçası haline gelerek içselleştirildiklerinde hedef alınan dış gruplara yönelik kitlesel saldırıları da tetikleyebilmektedirler. Daniel Goldhagen'in Hitler'in Gönüllü İnfazcıları (1996) çalışması, içerdiği pek çok hataya karşın, haklarında ciddî toplumsal önyargılar yaratılan Yahudilerin ciddî bölümünün, böyle bir ortam içinde ortalama Almanlar tarafından katledildiğini ortaya koymaktadır. Yeni tarih araştırmaları benzer önyargıların egemen olduğu Polonya'da da Nazilerin üzerine atılan pek çok katliamın aslında işinde gücünde Polonyalılar tarafından gerçekleştirildiğini ispatlamaktadır. Meselâ 1941'de gerçekleşen Jedwabne katliamını yapan köylüler yüzlerce Yahudi sivili ahırlara götürüp diri diri yakmışlar, ancak daha sonra suç Nazilerin üzerine yıkılmıştı.

Düzenlemeler gerekli mi?
Nefret suçları düzenlemelerine karşı çıkan muhafazakârlar bu tür kanunların "ölçülmesi" imkânsız olan "önyargı"yı hedeflediği, yasalarda varolan cezalara ek "katma değer cezası" getirdiği, suçu değil "duygu" ve "inanç"ı tecziyeye çalıştığı benzeri eleştirileri ileri sürmektedirler. Onlara göre bu tür düzenlemeler bireyleri "ne yaptıkları" değil, "ne oldukları" temelinde cezalandırmaktadır. Meselâ George W. Bush, Texas Valisi iken bu gerekçelerle eyalette nefret suçu düzenlemesi yapılmasına karşı çıkmış, kanun kendisinin başkan seçilmesinden sonra çıkarılabilmişti. Bâzı ortodoks liberaller de bu tür yasaları ifade özgürlüğünü sınırladıkları ve devletin toplumsal hayata daha fazla müdahalesini sağladıkları gibi gerekçelerle eleştirmektedirler.
Ancak siyaset yelpazesinin iki ucundan gelen bu eleştirilere karşın nefret suçları düzenlemeleri tüm gelişmiş ülkelerde yaygınlaşmış ve uygulama da sıkılaştırılmıştır. Çünkü önyargıların kökleşmesine, dış grupların hedef gösterilmesine izin vermenin bu gruplara yönelik bireysel ya da toplu saldırılara davetiye çıkarma anlamına geldiği sayısız örnekle ispatlanmıştır.
Buna karşılık "Türklüğü aşağılamak" muğlâklığında bir suçu tanımlamasına rağmen, "nefret suçu" konusunda bir düzenleme yapmaya gerek görmeyen toplumumuz, onun gündelik yaşamımızın bir parçası haline geldiği ve olağanlaştığını dahi fark edememektedir.
6-7 Eylül saldırılarından Kahramanmaraş olaylarına uzanan bir süreçte nefret suçu eylemlerinin sıklıkla kitlesel boyut kazandığı, toplumun genelinden farklılık gösterenlere yönelik önyargıların sürekli biçimde sergilendiği bir toplumun bu kavramla tanışma zamanı çoktan gelmiştir. Tribünde maymun taklidi yapanın gözaltına alındığı bir dünyada alenen nefret suçu işlenmesinin olağanlaştırılmasına nihayet verilmelidir. Lenin'den Wall Street'i işgale
Lenin başarılı bir devrim için merkeziyetçiliği katı bir disiplinle uygulayan bir parti, kuvvetli bir liderlik ve ideolojiyi tüm açıklığıyla ortaya koyan bir program gerektiğini savunmuştu. Bu yirminci asır siyasî devrimlerinin icrası hakkında neredeyse herkesin katıldığı bir görüştü. Nitekim Dr. Bahaeddin Şakir de 1906 yılında, o zamanki adı Osmanlı Terakki ve İttihad Cemiyeti olan yapıyı yeniden örgütlerken, Jön Türklerin ihtilâli bir türlü icra edememelerinin iki temel eksiklikten kaynaklandığını vurgulamıştı: organizasyon ve ideolojiyi toplumun değişik kesimlerine iletecek propaganda. Sonraki gelişmelerin Lenin ve Dr. Bahaeddin Şakir'i haklı çıkarttığı şüphesizdir. Parti, liderlik ve ideolojik program 1908 ve 1917'de kazanılan "zaferler"in yaratıcısıdılar. Diğer bir ifadeyle, yirminci asır başlarının "başarılı" devrimleri söz konusu sacayağına dayanıyordu. Aşağıdan yukarıya gelişen hareketler, meselâ 1906 İran Devrimi, bu temellerden yoksun olmaları nedeniyle kısa süreli başarıların ardından karşı devrimler tarafından tasfiye olunuyorlardı.

Partisiz, lidersiz, ideolojisiz
Avrupa'yı saran 1968 gençlik hareketlerinin "sol" düşünceyle yakın ilişkisi ve eylemcilerin (komünist parti ve işçi sendikalarının muhalefetine karşın yapılmakla beraber) genel grevler örgütlemesi, bu alanda yaşanmaya başlanan değişikliğin açıklıkla görülmesine engel oldu. Aynı şekilde 1989 Doğu Avrupa Devrimleri'nin ideolojiye sahip bir örgüt (Solidarno&# 347;c) ve liderin (Lech Walesa) ön plâna çıktığı Polonya'da başlaması, diğer örneklerde Lenin'in öngördüğü türde yapılanmalar bulunmamasının genellikle göz ardı edilmesine yol açtı. Eski komünist yönetimlere işten el çektiren Portakal ve Gül Devrimleri benzeri artçı ihtilâllerde de belirgin "parti-lider-ideoloji" damgasının bulunmaması dikkat çekmedi.
Buna karşılık 2011 Ocağından itibaren KahireTahrir Meydanı'nda toplanan kalabalıklarca gerçekleştirilen devrim ve Eylül ayında başlayan Wall Street'i İşgal eylemleri "parti-lider-ideoloji" devrimleri çağının sona erdiğini olanca açıklığıyla ortaya koydu. Thavrat eş-Şebâb (Gençlik İhtilâli) olarak da anılan birinci hareket, sosyal medya araçlarını kullanan şehirli gençlerin başlattığı, "diktatörün gitmesi" ve "hürriyetlere yönelik kısıtlamaların kaldırılması" dışında somut talepleri, dolayısıyla da, belirgin ideolojik programı olmayan ve liderlikten yoksun bir devrimdi.
Benzer şekilde Eylül ayında başlayarak global bir karakter kazanan Wall Street'i İşgal eylemi de Adbustersadlı, tüketimcilik karşıtı bir Kanada Internet dergisince yapılan çağrının, Anonymous ûnvanlı bilgisayar saldırganları (hacker) grubu tarafından desteklenerek, twitter ve facebook aracılığıyla yayılması sonrasında ivme kazanan, örgütü, liderliği ve belirgin ideolojisi olmayan bir harekettir.
"Biz kişiler olarak bizatihi taleplerimiziz" teziyle ortaya çıkarak, "%1'in istibdadına son verme" benzeri muğlâk bir temel amaç belirleyen Wall Street'i İşgal hareketi günümüzün dönüşüm amaçlı post-modern eylemciliğine verilebilecek en güzel örneklerden birisidir. Yapılan işin niteliğine bakılmaksızın herkese asgarî ücret verilmesi ve her türlü borcun silinmesi benzeri anti-kapitalist taleplerden, ekolojik onarıma bir milyar dolar ayrılmasını isteyen çevreci dileklere, sınırların ortadan kaldırılmasını arzulayan yeni dünya vizyonundan, kadınlara yönelik ayrımcılığa son verilmesi çağrısını dile getiren feminist tezlere ulaşan bir yelpazenin sözcüsü olan girişim, post-modernist "dönüştürme" hareketlerinin, ideolojiye hakim Bolşevik parti komiserleri ve İttihad ve Terakki tarafından "çetelere terfik olunan Cemiyet mensubîni"nin direktifleriyle uygulanan yirminci asır başı devrim girişimlerinden ne denli farklılaştığını ortaya koymaktadır.
Bir taban (grassroot) hareketi olan Wall Street'i İşgal hareketinin "organizasyon"u da Lenin ve Dr. Bahaeddin Şakir'in düşündüğünden oldukça farklı bir örgütlenmedir. Eylemcilerin, katılımcıları karşıladıkları bir açık hava resepsiyonları, bağışlarla kurulan ve birbiriyle taban tabana zıt tezleri savunan kitaplardan oluşan bir kütüphaneleri, gönüllü doktorların görev yaptıkları bir sağlık ocakları bulunmaktadır. Bunların yanısıra diğer yerlerde yaşayıp eylemcilere pizza ısmarlamak isteyenlere gerekli linkleri temin eden bir web siteleri de vardır. Internet dergisi Occupy Wall Street de Pravda ve Şûra-yı Ümmet yayıncılarını fazlasıyla şaşırtacak bir katılımcılık ve "forum tartışmalarıyla karar alma" yaklaşımını ortaya koymaktadır. Meselâ bu yolla son olarak katılımcıların ailelerinin destek amacıyla gece yatısı için Zuccotti Parkı'na davet edilmesi eyleminin düzenlenmesine karar verilmiştir.
Wall Street'i İşgal eylemcilerinin kullandıkları sembol ve kavramların (meselâ Internet dergilerinin sıkılmış yumruk sembolü ile bildirilerde sıklıkla tekrarlanan direniş [resistance] benzeri kelimelerin), bu hareketi ortalama Amerikalının gözünde "sol-liberal" bir sınıflandırmaya sokacağı, bunun da girişimin başarı şansını azaltacağı şüphesizdir.
Ancak bu Amerikan toplumunda değişim (ya da değiştirmeme) alanında iki parti tarafından paylaşılan tekelin kırılmakta olduğu gerçeğinin göz ardı edilmesine neden olmamalıdır. Nitekim, muhafazakâr "altın çağa dönüş" taraftarlarının talepleri ve bunları dile getirme tarzları da Wall Street'i İşgal eylemleri benzeri Amerikan ölçülerinde "sol-liberal" olarak sınıflandırılabilecek hareketlerden farklı değildir. Meselâ Çay Partisi (Tea Party) eylemcileri, batık bankaların kurtarılmaması, hükûmetin topluma aşırı nüfûzunun önlenmesi, vergilerin artırılmaması benzeri talepleri, aşağıdan yukarıya örgütlenerek ve çoğulcu yöntemlerle belirleyerek dile getirmektedirler.
Dolayısıyla mesele bu hareketlerin ne ölçüde başarılı olacakları değildir. O konuda bir "devrim"den ziyade sistemin iki temel partisini etkileme yoluyla sağlanacak dolaylı bir dönüşümün gerçekleşme ihtimâlinin daha kuvvetli olduğu söylenebilir. Önemli olan "dönüşüm"ün dile getirilme ve icrasında Tahrir Meydanı'ndan Zuccotti Parkı'na ulaşan bir alanda görülen büyük değişimdir.

Güncel laboratuvar bulunamayacak mı?
Bu kapsamlı değişimin, geçmiş ihtilâller üzerine çalışan tarihî sosyoloji uzmanları için, güncel laboratuvarlar bulma alanında sorun yaratabileceği düşünülebilir. Ancak dönüşümü "merkeziyetçi parti-tartışılmaz önderlikideolojik program" temelinde, "parti komiserleri" benzeri görevliler yardımıyla, yukarıdan aşağıya gerçekleştirmeye çalışan hareketler hâlen mevcuttur. Bunların en ilginçlerinden birisinin toplumumuzda bulunması, tarihî sosyoloji çalışmalarına önemli bir hizmet sunabilmemizi mümkün kılmakla beraber, herhalde fazlasıyla iftihar edilebilecek bir olgu değildir.Hayatımızı değiştiren kitap günümüz Türkçesinde

Ludwig Büchner'in Madde ve Kuvvet kitabının günümüz Türkçesine aktarılması, toplumumuzun on dokuzuncu asırdan beri yaşadığı dönüşümde fazlasıyla etkili olan on dokuzuncu asır bilimciliğini anlamamıza yardımcı olacaktır
Felsefe tarihimizin önemli eserlerini büyük emeklerle yeni nesillere sunan Ali Utku ve Nevzat Yanık, 1911'de Baha Tevfik ve Ahmed Nebil tarafından yapılan çeviriye dayanarak, Ludwig Büchner'in Madde ve Kuvvet (Kraft und Stoff) kitabının transliterasyonu ile günümüz Türkçesine aktarımını gerçekleştirdiler.
Dindar Hıristiyanların İncil için kullandıkları, son dönem Türk edebiyatının önemli ürünlerinden birisinin ise başlangıç cümlesi olan "Bir kitap okudum ve bütün hayatım değişti" ifadesinin hakkını veren modern kitaplardan birisi de hiç şüphesiz Madde ve Kuvvet çalışmasıdır.
Bu eser onu ya da bölümlerini okuyan bir neslin gerçekten de "hayatını değiştiren" bir kitaptı. Bu dönüşüm neticesinde, modern Türkiye'de insanlık tarihini bir "dinbilim" çatışması olarak sunan ilk kapsamlı kitabı kaleme alacak olan Adnan Adıvar'ın ifadesiyle "fikren en rahat" oldukları bir evreye geçen (Adıvar daha sonra bu "fikir rahatlığı"ndan kurtulmuştur) entelijensiyamız ve ulus-devlet kurucularımız, Madde ve Kuvvet'de özetlenen "bilimcilik"in temellerinden birisi olduğu bir ideoloji geliştirmişlerdir. Bu açıdan bakıldığında Madde ve Kuvvet en kuvvetli etkisini toplumumuzda gösteren, hepimizin "hayatını değiştiren" bir kitap olmuştur.

Dinsiz, felsefesiz toplum
Ludwig Büchner, tüm felsefe akımlarına Schopenhauer ve Kierkegaard'ın Hegel'i eleştirirken vurguladıkları "Primum vivere deinde philosophari (önce yaşa sonra felsefe yap)" ilkesi çerçevesinde karşı çıkıyordu. Vülger materyalistlerin "ne kadar fosfor o kadar düşünce," "beyin karaciğerin safra ürettiği gibi düşünce üretir," "insan ne yiyorsa odur" benzeri vecizeleriyle ortaya konulan bu basitleştirici "bilimcilik," entelektüel olmayan ancak eğitimli toplum katmanlarını hedef alıyordu.
Madde ve Kuvvet'in bu katmanlardaki bireylere en yalın biçimiyle verdiği mesaj ise alabildiğine açıktı: İnsan ve diğer yaşam biçimleri arasındaki farklılık "niteliksel" değil "niceliksel" idi. Madde ile kuvveti ayırmak imkânsızdı. Her şey maddeden ibaretti. Dolayısıyla tek "ölümsüz" olan da dinlerin ileri sürdüğü gibi "Tanrı" değil maddeydi. Büchner'in söylediği gibi bunlar ilk defa dile getirilen tezler değillerdi. Benzer görüşler başta Antik Yunan ve Hint filozofları olmak üzere eski çağlardan beri pek çok düşünür tarafından ortaya konulmuştu. Ama "ilk kez bu açıklıkla" söylenebilmelerinin temel nedeni "deneysel bilim"e dayanmaları idi. Büchner ve arkadaşlarına göre bu materyalizm, son tahlilde, "modern bilimin zaferi"ni ortaya koyuyordu. Bu aynı zamanda insanlığın din ile olan binlerce yıllık ilişkisinin de sonunu getirecek, onu özgürleştirecekti.
Tüm sığlığı ve mekanikliğine karşılık bu materyalizmin on dokuzuncu asrın en etkili popüler düşünce hareketlerinden birisi olduğu şüphesizdir. Madde ve Kuvvet, çağı sarsan Türlerin Kökeni çalışmasından önce yayınlanmakla birlikte vülger materyalistler, Darwin'in tezlerini kendi "büyük kuramlarını" ispatlayan analizler olarak yorumlayarak onları bilimcilikleriyle eklemleştirmişlerdi.
Madde ve Kuvvet'in uyandırdığı ilginin kapsamını ve neden çağın kutsal kitabı haline geldiğini ancak onu dönem bağlamında ele alarak anlayabiliriz. Günümüz okuyucusuna fazlasıyla sığ gelebilecek bu metin, bilimin dinleştiği ve felsefeleştiği bir çağın ilmihali olma iddiasındaydı. Diğer bir ifadeyle bilim, dinsiz yeni toplumun "dini," felsefesiz bir yaşamın da "felsefesi" olurken, Madde ve Kuvvet bunun nasıl gerçekleşeceğini anlatan el kitabı vazifesini görecekti.

Bilimcilik, ideoloji ve siyaset
Büchner ölmeden önce Madde ve Kuvvet'in yirmi baskı yaptığını ve on yedi dile çevrildiğini görmüştü. Sansür tarafından yasaklanması nedeniyle Rusya'da elle çoğaltılmış binlerce nüshası gizli olarak okunuyordu. Turgenev'in Babalar ve Oğullar'daki Bazarov karakteriyle vurguladığı gibi Madde ve Kuvvet'in özetlediği bilimcilik ilk olarak Nihilizm'i doğurmuştu. Dimitri Pisarev'in eserlerinde görülen "bilimin eski toplumu yerle bir edeceği," yeni bir yaşam biçiminin temellerini atacağı tezi, Alman bilimciliğinin Rus Nihilistleri tarafından yorumlanışını özetliyordu. Nihilizmi doğuran vülger materyalizm daha sonra bu tür etkiler yaratamamıştı. Gabriele d'Annunzio benzeri faşist entelektüellerin bilimciliği kullanmaları bir sebeb sonuç ilişkisini ortaya koymuyordu. Zaten önde gelen bilimciler farklı siyasî görüşleri benimsemişlerdi. Örneğin Cenevre'de siyaset yapan Karl Vogt anarşizme ilgi duyarken, İtalya'da senatörlüğe getirilen Jacob Moleschott muhafazakâr bir çizgiye kaymıştı. Bunun nedeni "dinsiz ve felsefesiz" bir toplumu doğuracak büyük değişim sonucunda siyasetin önemsiz bir detay haline geleceğinin varsayılmasıydı. Ancak yarım asrı aşan bir süre popüler düşünceye egemen olan bilimciliğin hayal ettiği değişim gerçekleşmedi. Asır sonu entelektüel inancının tersine dinler yok olmadılar. Bilimciliği kendi "diyalektik materyalizm"lerine kıyaslayarak "vülger" olarak nitelendiren Marx ve takipçileri, onu sığ bir "idealizm" olarak mahkûm ettiler (bilimciliği 1970'lerde Doğu Almanya'da rehabilite etme çabaları netice vermedi). Yeni Kantçılık hareketinden itibaren tüm felsefî akımlar ise bilimciliği "her şeyin madde olduğu ötesinde bir tezi olmayan," toplumu felsefesizliğe sürükleyecek bir akım olarak eleştirdiler.

Bilimciliğin şaşırtıcı zaferi
Büchner 1899'da öldüğünde gelecekte "gerçek"in peygamberi olarak anılacağını düşünüyordu. Bu gerçekleşmemekle birlikte, Madde ve Kuvvet'in özetlediği bilimcilik, yaratıcılarının akıllarından hiç geçmeyen bir toplumda kurulan yeni bir yapının temelini oluşturacaktı. 1880'lerden itibaren bu kitabın bölümlerini daha sonra ise tamamını okuyarak "hayatı değişen" bir neslin mensupları, bilimciliği Felsefe Mecmuası'nın yazılarından Ömer Seyfeddin'in hikâyelerine ulaşan bir alanın egemen düşünce sistemi haline getirmişlerdi. Bu toplumun geneli göz önüne alındığında oldukça ufak bir alandı, ama içine aldığı eğitimli kitle daha sonra bir ulus-devletin kuruluşunda liderliği üstlenecek, Avrupa'da "vülger" sıfatı yakıştırılan bu akım onlar aracılığıyla yeni yapılanmanın "yüksek fikriyâtı" ve kurucu ideolojisinin dayanaklarından birisi haline gelecekti. Bunun doğal sonucu "felsefesiz" bir topluma dönüşmek ve "bilim"in kendi ahlâkını yaratmasını beklemekti. Gerçekten de bir kitap bir toplumu ancak bu kadar değiştirebilirdi. Tarihselleştirilemeyen geçmiş, insanlaştırılamayan kurucu

Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır
Atatürk'ün bir siyasî lider olarak hangi sınıflamaya sokulabileceği üzerine başlatılan güncel tartışma toplumumuzun büyük sorunlarından birisini yeniden hatırlamamıza yol açtı. Bu sorun en basit şekliyle "Geçmişini tarihselleştirememe, devlet kurucusunu insanlaştıramama" olarak özetlenebilinir. İlginç olan sorunun gündemimizden neredeyse hiç çıkmamasına karşın içselleştirilmesi ve her toplumda yaşanıldığının düşünülmesidir. Bu yapılmadığında ise "kendimize özgülük" limanına sığınılarak, başka hiçbir toplumda "görülmeyen özelliklerimiz" nedeniyle "geçmişimizi tarihselleştiremememiz ve devlet kurucusunu insanlaştıramamamızın" normal olduğu savunulmaktadır.

Seküler kutsallık
Geçmişimizi tarihselleştirme yerine altın çağdaşlaştırmamız ve ulus-devlet kurucumuzu da insanlaştırmayarak kültleştirmemizin yarattığı en önemli sorun, bu tercihlerin doğal sonucu olarak kuruluş sürecinin "her şeyin mükemmel olduğu" bir dönem, kurucunun ise "hatadan münezzeh" bir lider olarak kutsanmasıdır. Bunun neticesinde ise resmî ideoloji "din" niteliği kazanmakta, ulus-devletin kuruluş dönemi "asrı saadet" olarak kavramsallaştırılmakta, kurucu lider ise "insanüstü" bir kişiliğe büründürülmektedir.
Bu açıdan bakıldığında Atatürk için kullanılan "Ulu," "Yaratıcı," "Yüce" benzeri sıfatların dinî referanslarının da bulunması, 1945 yılına kadar Türk Dil Kurumu sözlüklerinde "din" kelimesinin mecazî anlamda kullanımına örnek olarak "Kemalizm Türk'ün dinidir" cümlesinin verilmesi tesadüfî değildir. Bu dinselleşmenin toplumun eğitimli tabakalarında ciddî bir etki yarattığı şüphesizdir. Cumhuriyet'in ilk yıllarında Türkiye'yi ziyaret eden Grace Ellison'a bir Maarif müfettişi tarafından yapılan "Bizim peygamberimiz Gazimizdir. Biz o Arabistanlı şahıs ile ilişkimizi sona erdirdik. Muhammed'in dini Arabistan'a pek uygundu; ama bize yaramaz" yorumu bu etkiyi yansıtan ilginç bir örnektir.
Bu örneklerde de görüldüğü gibi, şahıs kültüyle desteklenen seküler bir milliyetçilik, Durkheim'ın da öngördüğü gibi, kendine özgü âyin ve semboller aracılığıyla dinselleşmiştir. Celâl Bayar'ın "Atatürk'ü sevmenin millî bir ibadet" olduğunu söylemesi Durkheim'ın tezini doğrular mahiyettedir. Bir ideolojinin seküler temelli olması ve millî bir lideri kutsaması, genellikle zannedildiğinin tersine, onun dinî nitelik kazanmasını engellemez.
Nitekim 1930'lu yılların ders kitaplarında kurucu lider için "Beşeriyet Harikası"sıfatının kullanılması, dönemin resmî neşriyatında onun "gizli ruh illetlerinin doğurduğu bir peygamber . . . değil . . . hakiki bir deha" olduğunun belirtilmesi bu kutsallaştırmanın seküler kavramlar ve "insanüstülük" tezi üzerinden yapıldığını ortaya koymaktadır. Bunun sonucunda ise ideoloji, kuruluş dönemi kutsaması ve lider kültüyle şekillendirilen, kendine özgü âyin ve sembollerle kitlelere nüfuzu hedefleyen bir dogma ortaya çıkmaktadır.

Bir "Mucize" olarak Cumhuriyet
Bu yorumu yaparken, Cumhuriyet kurucularının temel amaçlarının dağ yamaçlarına düşen gölgeleri "mucize" olarak yorumlayabilecek, metafizik alana kayma eğilimi kuvvetli bir dogma yaratmak olduğunu söylemenin doğru olmadığına işaret etmek gerekir. Sorun onların yaratılan ideoloji ve şahıs kültünün, dinsellik boyutuna evrilmeye fazlasıyla yatkın olduğunu görememiş olmalarından kaynaklanmaktadır.
Söz konusu ideoloji dinî karakteri nedeniyle Cumhuriyetin kuruluşu da dahil olmak üzere modern ulusdevletin oluşum sürecini bir "mucize" olarak görme eğilimindedir. Cumhuriyet rejiminin I. Dünya Savaşı öncesinde yaygın olmadığı doğrudur. 1914 yılında Avrupa'da Fransa ve İsviçre dışında cumhuriyet bulunmamaktaydı. Ama savaş sonrası koşullarda hem çok uluslu imparatorlukların çekirdekleri (Avusturya, Rusya ve Türkiye), hem de onların yıkıntıları üzerine kurulan ulus-devletlerin çoğu bu rejimi benimsemişti. Bu bir anlamda zamanın ruhunun dayattığı bir tercihti. Müslüman dünyada da cumhuriyet rejimi çok sayıda taraftar buluyordu. Azerbaycan Halk Cumhuriyeti (1918), Trablus Cumhuriyeti (1918) ve Rif Cumhuriyeti (1923), dış gelişmeler nedeniyle uzun süre yaşayamamışlar; ama cumhuriyetçiliğin Müslüman entelektüellerin bir bölümü tarafından da benimsendiğini ortaya koymuşlardı. Bu, yeni Türk devletinin cumhuriyet rejimini kabulünün radikal bir karar olduğu gerçeğini değiştirmez. Ancak radikallik "mucize"den oldukça farklıdır.
Bizatihi cumhuriyetin kuruluşunun dahi "mucizeleştirilmesi"nin her devletin yarattığı kuruluş mitolojisiyle karıştırılmaması gereklidir. Benzer şekilde bu tür kutsamaların her devletin yaptığı toplumsallaştırma faaliyetinin de ötesine geçtiğini belirtmek yararlı olur. Karşı karşıya bulunduğumuz "her şeyin mükemmel olduğu, günümüzdeki sorunların bu mükemmelikten sapma" olarak yorumlandığı bir altın çağ kavrasallaştırılması ve sadece ilkokulda değil, beşikten mezara uygulanan bir toplumsallaştırma gayretidir.

İnsanüstü bir lider olarak Atatürk
Resmî ideoloji, cumhuriyetin kuruluşuyla başlayan dönemi "asr-ı saadet" biçiminde kutsarken, Atatürk'ü de "insanüstü," kimsenin aklına gelmeyecek programlar yaratan, dönüşümler tasarlayan bir felsefeci-önder olarak kavramsallaştırmaktadır.
Halbuki Atatürk, bu kavramsallaştırmanın tersine döneminin fazlasıyla tartışılan konuları üzerine ortaya konulan tezleri analiz ederek yorumlayan ve siyasete dönüştüren pragmatik bir siyasetçiydi. Bunu yaparken de İkinci Meşrutiyet Dönemi Garbcı ve Türkçülerinin tezlerinden fazlasıyla yararlanmıştı. Bunun yanısıra kendisi temel tez ve siyasetlerini Gustave Le Bon'dan Durkheim'a, Büchner'den Huxley'e, Pittard'dan Montandon'a çok sayıda düşünürden etkilenerek geliştirmişti.
Dolayısıyla Cumhuriyet'in "kurucu felsefesi" de insanüstü bir felsefeci- liderin "hikmet" olarak yorumlanabilecek fikirlerinin değil, pragmatik bir devlet adamının millet inşa etme amacıyla dönemin düşünce akımlarından yarattığı sentezin ürünüydü. Bu yorumu yaparken Atatürk'ün entelektüel bir gayretten ziyade millet inşa etme amacına yönelik bir çaba sergilediğini de vurgulamak gerekir.
Meselâ dönemin antropolojik akımlarından üretilen Türk Tarih Tezi'nin bilimsel gerçeklerle ne denli bağdaştığı Atatürk için bir sorun teşkil etmiyordu. Onun açısından önemli olan bu tezin Türklere "medeniyet kurucusu" bir ırkın torunları oldukları düşüncesini aşılaması, Türklerin "parlak geçmişi"ni Osmanlı öncesine götürmesi ve İslâmdan bağımsız kılmasıydı.
Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır. Bunun ise bu zorunlu değişimi ne denli zor hale getirdiği açıktır. İdeolojisiz anayasa talebi: Rus örneği
Bu isteği dile getirenlerin on dokuzuncu asır Avrupa toplumlarında görülen anayasacılık hareketlerini yönlendiren "liberal" yaklaşımınkilere benzer tezleri savundukları doğrudur. Buna karşılık "liberalizm" gibi, temel ilkeleri belirli, bir ideolojiden ziyade kendisini "muhalefet ettiği," "kurtulmak istediği" yaklaşımlar üzerinden tanımlayan bir düşünce sistemiyle karşı karşıya bulunduğumuzun altını çizmek gerekir.

Ne isteniyor?
Diğer bir ifadeyle toplumun önemli bir kesimi, İttihadçılıktan müdevver "Vazife-Mes'uliyet" temelli, devlet merkezli sözleşmenin yerini "Hak-Özgürlük" vurgusunu ön plana çıkaran, bireye odaklı bir ilişki biçiminin almasını, siyaseti "yukarıdan aşağıya aydınlatma" faaliyeti olarak gören ilerlemeciliğin, toplumun taleplerini göz önüne alan katılımcı demokrasiyle ikame edilmesini ve otoriterliğin yasal zeminini hazırlamakta kullanılan "kanun devleti"nin "hukuk devleti" tarafından devre dışı bırakılmasını arzulamaktadır. S
öz konusu toplum kesimi bunların yanı sıra "otoriter ilerlemeci aydınlanma" ideolojisinin kavramları yorumlama tekelinin kırılmasını, bu alanda çoğulculuğun egemen olmasını istemektedir. Her ne kadar bu tekel hukukî metinlerden ziyade yorum yapıcı kurumların söz konusu ideolojinin "kaleleri" haline getirilmesi aracılığıyla sağlanmışsa da, "Atatürk milliyetçiliği" benzeri muğlâk, içi istenildiği gibi doldurulabilecek kavramsallaştırmaların da bu amaca ulaşmak için kullanıldıkları gerçektir.
Tekrar etmek gerekirse söz konusu olan "liberalizm" benzeri net bir "ideolojiden" ziyade kendini "karşı çıktığı" ideoloji üzerinden tanımlayan bir düşünceler topluluğudur. Bu açıdan bakıldığında bunun bir entelektüel tartışma ürünü olmaktan çok toplumun tecrübe yoluyla ulaştığı bir netice olduğu söylenebilir. Bu nedenledir ki toplumumuzda 1876'dan beri ilk kez bir anayasanın "bahşedilmesi" değil aşağıdan gelen talepler çerçevesinde kaleme alınması tartışılmaktadır.
Toplumun geniş kesimlerinin bu alandaki beklentisine karşılık "otoriter ilerlemecilik" ideolojisinin her alanda "iyi"yi belirleme ve "yorum" tekelinin sürmesini arzu eden bir azınlığın bu tür "aşağıdan yukarıya" gerçekleştirecek bir değişime karşı çıkması kaçınılmazdır. Bu muhalefetin yıllardır her türlü araçla topluma aşılanmaya çalışılan bir ideolojiye dayanması nedeniyle kuvvetli bir direnci ortaya koyacağı da şüphesizdir.

Rus örneği
Bir karşılaştırma yapmak gerekirse şu anda içinde bulunduğumuz durum, toplumdan gelen ideolojisiz (yâni otoriter Bolşevik ilkelerin şekillendirmediği) bir anayasa yapılması arzusu çerçevesinde girişilen 1993 Rus Anayasasının yapım sürecine fazlasıyla benzemektedir. Bu tespiti yaparken, tabiatıyla, 1990 Rusyası ile 2011 Türkiyesi arasındaki ciddî farkları göz önüne almak gereklidir.
Sovyet rejimi 1918, 1924, 1936 ve 1977 yıllarında dört anayasa yapmasına karşın bunlar gerçekte Max Weber'in "göstermelik anayasa" olarak tanımladığı (Weber bu tanımı 1906 Rus Anayasası üzerinden yapmıştı) metinlerdi. Diğer bir ifadeyle "rejim," "ideoloji," ve "parti" o denli güçlüydüler ki bir "anayasa"yı onların üzerine yerleştirmek mümkün değildi.
Bu ise Türkiye'de sadece 1924 Anayasası ve onun Tek Parti dönemindeki uygulaması için geçerlidir. Bu dönemde "rejim," "ideoloji" ve "parti" o denli güçlü olmuş, "uygulama alanı" ile "yasal alan" arasındaki uçurum o kadar açılmıştır ki, sonuçta anayasa hükümlerinin herhangi bir anlamı kalmamıştır. Toplumumuzda anayasa tartışmasının kendisine "İnkılâbın Kanunu" olarak tanımladığı paralel, denetim dışı bir meşruiyet alanı açan Tek Parti rejiminin sona ermesinden sonra başlaması tesadüf eseri değildir. İlginçtir ki, pek çok kanunun anayasanın temel hükümlerini ihlâl ettiği ancak bu süreçte fark edilebilmişti.
Bu aşamadan sonra otoriterliği "parti" üzerinden sürdürerek "yasalar üstü" biçimde uygulamanın zorlaşması, "rejim," "ideoloji" ve "kanun devleti" ilkesi aracılığıyla çoğulcu demokratik alanın kısıtlanması çabalarını beraberinde getirmiştir. Bu nedenle de Sovyetler Birliği'nin tersine Türkiye'de "anayasa" fazlasıyla önem kazanmış ve toplum, bilhassa 1960 sonrasında, kesintisiz bir anayasa tartışması içine girmiştir.
Dolayısıyla 1990'a kadar "pravovoe gosudarstvo (kanun devleti)" idealinin gerçekleştirilmesinin bile, rejim ve ideoloji egemenliği nedeniyle, hayâl olarak görüldüğü bir toplumun "sıfırdan anayasa yapma" girişimiyle, "İnkılâbın Kanunu" yaklaşımından yorum tekelli "vesayetçi kanun devleti" aşamasına geçebilmiş bir toplumun özgürlükçü "hukuk devleti"ne dönüşüm amaçlı anayasa yazım teşebbüsü arasında önemli farklar vardır.

Sonuç farklı olacak mı?
Vurguladığımız bu farklara karşın, son tahlilde, her iki örnekte de "anayasa yazımı" otoriter ideoloji tahakkümünün sona erdirilmesi amacıyla gerçekleştirilmek istenmiştir. Sovyet dönemi tecrübelerinin ışığında "ideolojisiz" bir anayasa yapma girişimleri sonuçta, otoriter ideoloji savunucularının şiddetli muhalefetine karşın, siyaset kuramcılarının "ahlakî bireyciliğin zaferi" olarak yorumladığı bir metni ortaya çıkartmıştı. Bunun Rus tarihinde ilk kez devletin yasal alanını tanımlama ve sınırlamaya giriştiği ve liberal, bireyi ön plana çıkaran pek çok hükmü içerdiği doğrudur. Ancak toplumun gelişim süreci bu anayasanın, yürütmenin gücünü kontrol altına alarak Rusya'yı gerçek anlamıyla bir "hukuk devleti"ne dönüştürmesine imkân vermemiştir.
Buna karşılık toplumumuz, şu anda "ideolojisiz" olarak yapılması istenen, ileride ise siyaset kuramcılarının "bireyci" ve "liberal" vurgularına dikkat çekecekleri özgürlükçü bir anayasayı, aşağıdan gelen istekler çerçevesine kaleme alması durumunda bunları gerçekleştirebilecek olgunluktadır.
Bu ise toplumumuzda umulanın ötesinde bir değişim yaratacaktır. Sorun ideoloji yokluğu değil ideoloji varlığıdır
CHP Genel Başkanı'nın partisinin genel seçimlerde umduğu oy oranına ulaşamamasının nedenlerini tartışırken dile getirdiği "Partinin ideolojisi yok, ideolojisi kalmamış" yakınması ile buna partinin eski yöneticilerinden birisi tarafından verilen "Altı Ok, partinin temel ilkelerini anlatır. Sosyal demokrasi bu ilkelerle uyumlu olan bir anlayıştır... Partinin 2008'de kabul ettiği programın 23 [ilâ] 28. sahifeleri] parti ideolojisini kapsamlı biçimde özetler" cevabı, Türk siyasî hayatının önemli tartışmalarından birini gündeme getirmektedir.

Adı konul(a)mayan ideoloji: Otoriter modernleşme
CHP'nin 2008'de yayınlanan programının anılan sahifelerinde, "İdeolojimizin Temel Dayanakları" başlığı altında belirli bir ideolojiden ziyade partinin temel ilkelerinin entelektüel köklerinin açıklanmasına çalışılmaktadır. Bu metne göre "ideolojiyi besleyen" üç kaynak "Atatürk'ün modernleşme devrimi ve altı ok ilkeleri, sosyal demokrasinin evrensel kuralları ve Anadolu ve Trakya'nın tarihsel ve felsefî birikimidir." Her şeyden önce tanımı yapıl(a) mayan bir ideolojinin "bir devrimden" beslenmesi olağan sayılamayacak bir sebeb-sonuç ilişkisini varsaymaktadır. Normal şartlarda bir "devrim" belirli bir ideolojiye dayanır. Meselâ Bolşevik İhtilâli bir ideolojinin ürünü ve zaferidir. Ancak bu ihtilâl bir "ideolojiyi" beslemez. Dolayısıyla "modernleşme devrimi" de bir ideolojinin "besleyicisi" değil onun ürünüdür.
Son tahlilde "otoriter modernleştirme" olarak tanımlanabilecek bu ideoloji, on sekizinci asır Fransız ve on dokuzuncu asır popüler Alman materyalizm ve bilimcilik, on dokuzunucu asır sosyolojisiyle yirminci asır fizikî antropolojisine dayanan milliyetçilik ve en basit anlatımını Gustave Le Bon'un eserlerinde bulan seçkinciliğin fazlasıyla eklektik bir sentezinden oluşur. Altı Ok ise bir ideolojiyi "besleyecek" bir kaynak olmayıp, zikrettiğimiz ideolojinin bâzı temel kavramları nasıl yorumlandığını ortaya koyar. Türk otoriter modernleşme ideolojisi "Cumhuriyetçilik"i Fransız "cumhuriyetçiliği"ni örnek alarak kavramsallaştırmış ve bununla demokrasi arasında uzlaştırılması mümkün olmayan bir çatışma varsaymıştır. "Milliyetçilik" önce sosyolojik, daha sonra ise ırk vurguları kuvvetli antropolojik bir yoruma tabi tutulmuş; "Halkçılık" da Le Bon'un izinde "Halkın çıkarının, ona rağmen seçkinler tarafından gözetilmesi" olarak yorumlanmıştır. Otoriter modernleşme ideolojisi "laiklik"i ise fazlasıyla etkilendiği bilimciliğin ışığında ve "din-bilim" çatışması temelinde kavramsallaştırarak, bireysel düzeye indirgenmeyen "dindarlık"ı bunun karşı-tezi olarak görmüş ve dini kontrol altında tutmayı hedeflemiştir. Tekrar etmek gerekirse bunlar belirli kavramların "otoriter moderleşme ideolojisi" tarafından yorumlanmasıdır. İlkeleştirilen bu yorumların bir ideoloji üretmiş olmaları söz konusu değildir.

Otoriter modernleşme sosyal demokrasi ile bağdaşabilir mi?
"Anadolu ve Trakya'nın tarihsel ve felsefî birikimi"nin, yâni çok farklı uygarlık biçimlerine yataklık etmiş bir coğrafyanın, yirmi birinci asırda bir parti ideolojisini nasıl "beslediği," parti programında bu konuya açıklık getirilmediği için, kolaylıkla anlaşılamamaktadır. Ancak bu "kaynağın" muğlâklığından çok daha önemli bir sorunla, parti programında kullanılan ifadeyle "dünyada başka örneği olmayan çağdaş Türkiye modeli" ile "sosyal demokrasinin evrensel ilkeleri"nin bağdaştırılması alanında karşılaşılmaktadır.
"Kendine özgü, eşi bulunmayan" bir modelin, "evrensel ilkelere" dayanan bir ideolojiyle te'lif edilmesindeki zorluk bir kenara bırakılsa bile, söz konusu "otoriter çağdaşlaşma modeli" ile sadece sosyal demokrasinin değil çoğulculuğu savunan herhangi bir ideolojinin bağdaştırılması mümkün değildir.
Otoriter modernleşme ideolojisinin çoğulculuk "denemelerinin" başarısızlıkla sonuçlanması, onu daha anlamlı kuramsal çerçevelere oturtmak isteyen 1930'lar Sağ ve Sol Kemalizmlerinin dönemin baskıcı rejimlerine benzer, "Şef"in önemini vurgulayan ideolojiler üretmeleri "halkın hazır olmaması" ya da Recep Peker ve Kadrocuların entelektüel yetersizliğinden değil, bizatihi söz konusu ideolojinin tabiatından kaynaklanıyordu.
Çoğulculuğu
"devrim"in engeli olarak gören bu otoriter ideoloji ile Marksizmin "proletarya diktatörlüğü" ve "sınıflar arasında bağdaştırılması mümkün olmayan çatışma" tezlerine dayalı demokrasi karşıtlığına itirazlar sonucunda ortaya çıkan sosyal demokrasinin bağdaştırılması imkânsızdır. Unutulmaması gerekir ki, sosyal demokrasi son tahlilde "devrimcilik"e yöneltilen eleştiriden üretilmiş bir ideolojidir.
Dolayısıyla sosyal demokrasinin bir parti ideolojisini "modernleşme devrimi" ve "devrimcilik" oku ile beraberce "beslemesi" mümkün değildir. Unutulmamalıdır ki "otoriter çağdaşlaşma ideoloji" kuramsal bir çerçeveye yerleştirme çabası içine giren Sağ Kemalistler iki savaş arası dönemin baskıcı ideolojilerine yönelirken, Sol Kemalistler de sosyal demokrasiye göz ucu ile bile bakma zahmetine katlanmayarak, kendilerine Tatkreis hareketinin demokrasiyi "sahte temsil" olarak aşağılayan, otarşiyi kutsayan "devrimci" muhafazakârlığını örnek almışlardı.

İdeolojinin varlığı ve beğenilen ilkelerle bağdaşamazlığı sorun
Ciddî bir entelektüel analiz ürünü olmadığı ilk bakışta anlaşılan "İdeolojimizin Temel Kaynakları" metni farkında olmadan içselleştirilen otoriter bir ideoloji ile günümüzün popüler kavramları ve ne olduğu anlaşılmayan "sosyal demokrasi"yi bağdaştırma alanında ortaya konmuş başarısız bir girişimdir.
Bu açıdan bakıldığında CHP'nin temel sorunu "ideolojisizlik" değil "ideoloji"dir. Tepeden inmeciliğini ve demokrasi karşıtlığını "devrimcilik" olarak kavramsallaştıran, milliyetçilik vurgusu kuvvetli otoriter modernleştirme ideolojisi, sosyal demokrasi ve "çoğulculuk, eşitlikçilik, özgürlük" benzeri ilkelerle bağdaştırılamaz. Bu yapılmaya çalışıldığında ise ortaya anlamsız, birbiriyle çelişen bir fikirler yığını çıkar.
CHP'nin temel sorunu bu otoriter ideoloji ile onu anlamlı bir kavramsal çerçeveye oturtma çabası olan Sol Kemalizm'den vazgeçememesi ve bunları kendilerinin karşı-tezi niteliğindeki ilke ve idealler ile bağdaştırmaya çalışmasıdır. Bunun neticesinde ise "evrensellik" ile "kendine özgü eşsizlik", "devrimcilik" ile "devrim karşıtı reformculuk", "halkı aşağılayan seçkincilik" ile "halkçılık", "demokrasi" ile "yukarıdan aşağıya değişim"i bağdaştırmaya çalışan ve benzer çabalardan, meselâ Peronist resmî ideoloji Justicialismo'dan, daha karmaşık bir fikir çorbası ortaya çıkmaktadır.
Sorun iliklere işlediği için hissedilmeyen bir ideolojinin varlığıdır.Tarihselleştirilemeyen geçmiş, insanlaştırılamayan kurucu

Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır
Atatürk'ün bir siyasî lider olarak hangi sınıflamaya sokulabileceği üzerine başlatılan güncel tartışma toplumumuzun büyük sorunlarından birisini yeniden hatırlamamıza yol açtı. Bu sorun en basit şekliyle "Geçmişini tarihselleştirememe, devlet kurucusunu insanlaştıramama" olarak özetlenebilinir. İlginç olan sorunun gündemimizden neredeyse hiç çıkmamasına karşın içselleştirilmesi ve her toplumda yaşanıldığının düşünülmesidir. Bu yapılmadığında ise "kendimize özgülük" limanına sığınılarak, başka hiçbir toplumda "görülmeyen özelliklerimiz" nedeniyle "geçmişimizi tarihselleştiremememiz ve devlet kurucusunu insanlaştıramamamızın" normal olduğu savunulmaktadır.

Seküler kutsallık
Geçmişimizi tarihselleştirme yerine altın çağdaşlaştırmamız ve ulus-devlet kurucumuzu da insanlaştırmayarak kültleştirmemizin yarattığı en önemli sorun, bu tercihlerin doğal sonucu olarak kuruluş sürecinin "her şeyin mükemmel olduğu" bir dönem, kurucunun ise "hatadan münezzeh" bir lider olarak kutsanmasıdır. Bunun neticesinde ise resmî ideoloji "din" niteliği kazanmakta, ulus-devletin kuruluş dönemi "asrı saadet" olarak kavramsallaştırılmakta, kurucu lider ise "insanüstü" bir kişiliğe büründürülmektedir.
Bu açıdan bakıldığında Atatürk için kullanılan "Ulu," "Yaratıcı," "Yüce" benzeri sıfatların dinî referanslarının da bulunması, 1945 yılına kadar Türk Dil Kurumu sözlüklerinde "din" kelimesinin mecazî anlamda kullanımına örnek olarak "Kemalizm Türk'ün dinidir" cümlesinin verilmesi tesadüfî değildir. Bu dinselleşmenin toplumun eğitimli tabakalarında ciddî bir etki yarattığı şüphesizdir. Cumhuriyet'in ilk yıllarında Türkiye'yi ziyaret eden Grace Ellison'a bir Maarif müfettişi tarafından yapılan "Bizim peygamberimiz Gazimizdir. Biz o Arabistanlı şahıs ile ilişkimizi sona erdirdik. Muhammed'in dini Arabistan'a pek uygundu; ama bize yaramaz" yorumu bu etkiyi yansıtan ilginç bir örnektir.
Bu örneklerde de görüldüğü gibi, şahıs kültüyle desteklenen seküler bir milliyetçilik, Durkheim'ın da öngördüğü gibi, kendine özgü âyin ve semboller aracılığıyla dinselleşmiştir. Celâl Bayar'ın "Atatürk'ü sevmenin millî bir ibadet" olduğunu söylemesi Durkheim'ın tezini doğrular mahiyettedir. Bir ideolojinin seküler temelli olması ve millî bir lideri kutsaması, genellikle zannedildiğinin tersine, onun dinî nitelik kazanmasını engellemez.
Nitekim 1930'lu yılların ders kitaplarında kurucu lider için "Beşeriyet Harikası"sıfatının kullanılması, dönemin resmî neşriyatında onun "gizli ruh illetlerinin doğurduğu bir peygamber . . . değil . . . hakiki bir deha" olduğunun belirtilmesi bu kutsallaştırmanın seküler kavramlar ve "insanüstülük" tezi üzerinden yapıldığını ortaya koymaktadır. Bunun sonucunda ise ideoloji, kuruluş dönemi kutsaması ve lider kültüyle şekillendirilen, kendine özgü âyin ve sembollerle kitlelere nüfuzu hedefleyen bir dogma ortaya çıkmaktadır.

Bir "Mucize" olarak Cumhuriyet
Bu yorumu yaparken, Cumhuriyet kurucularının temel amaçlarının dağ yamaçlarına düşen gölgeleri "mucize" olarak yorumlayabilecek, metafizik alana kayma eğilimi kuvvetli bir dogma yaratmak olduğunu söylemenin doğru olmadığına işaret etmek gerekir. Sorun onların yaratılan ideoloji ve şahıs kültünün, dinsellik boyutuna evrilmeye fazlasıyla yatkın olduğunu görememiş olmalarından kaynaklanmaktadır.
Söz konusu ideoloji dinî karakteri nedeniyle Cumhuriyetin kuruluşu da dahil olmak üzere modern ulusdevletin oluşum sürecini bir "mucize" olarak görme eğilimindedir. Cumhuriyet rejiminin I. Dünya Savaşı öncesinde yaygın olmadığı doğrudur. 1914 yılında Avrupa'da Fransa ve İsviçre dışında cumhuriyet bulunmamaktaydı. Ama savaş sonrası koşullarda hem çok uluslu imparatorlukların çekirdekleri (Avusturya, Rusya ve Türkiye), hem de onların yıkıntıları üzerine kurulan ulus-devletlerin çoğu bu rejimi benimsemişti. Bu bir anlamda zamanın ruhunun dayattığı bir tercihti. Müslüman dünyada da cumhuriyet rejimi çok sayıda taraftar buluyordu. Azerbaycan Halk Cumhuriyeti (1918), Trablus Cumhuriyeti (1918) ve Rif Cumhuriyeti (1923), dış gelişmeler nedeniyle uzun süre yaşayamamışlar; ama cumhuriyetçiliğin Müslüman entelektüellerin bir bölümü tarafından da benimsendiğini ortaya koymuşlardı. Bu, yeni Türk devletinin cumhuriyet rejimini kabulünün radikal bir karar olduğu gerçeğini değiştirmez. Ancak radikallik "mucize"den oldukça farklıdır.
Bizatihi cumhuriyetin kuruluşunun dahi "mucizeleştirilmesi"nin her devletin yarattığı kuruluş mitolojisiyle karıştırılmaması gereklidir. Benzer şekilde bu tür kutsamaların her devletin yaptığı toplumsallaştırma faaliyetinin de ötesine geçtiğini belirtmek yararlı olur. Karşı karşıya bulunduğumuz "her şeyin mükemmel olduğu, günümüzdeki sorunların bu mükemmelikten sapma" olarak yorumlandığı bir altın çağ kavrasallaştırılması ve sadece ilkokulda değil, beşikten mezara uygulanan bir toplumsallaştırma gayretidir.

İnsanüstü bir lider olarak Atatürk
Resmî ideoloji, cumhuriyetin kuruluşuyla başlayan dönemi "asr-ı saadet" biçiminde kutsarken, Atatürk'ü de "insanüstü," kimsenin aklına gelmeyecek programlar yaratan, dönüşümler tasarlayan bir felsefeci-önder olarak kavramsallaştırmaktadır.
Halbuki Atatürk, bu kavramsallaştırmanın tersine döneminin fazlasıyla tartışılan konuları üzerine ortaya konulan tezleri analiz ederek yorumlayan ve siyasete dönüştüren pragmatik bir siyasetçiydi. Bunu yaparken de İkinci Meşrutiyet Dönemi Garbcı ve Türkçülerinin tezlerinden fazlasıyla yararlanmıştı. Bunun yanısıra kendisi temel tez ve siyasetlerini Gustave Le Bon'dan Durkheim'a, Büchner'den Huxley'e, Pittard'dan Montandon'a çok sayıda düşünürden etkilenerek geliştirmişti.
Dolayısıyla Cumhuriyet'in "kurucu felsefesi" de insanüstü bir felsefeci- liderin "hikmet" olarak yorumlanabilecek fikirlerinin değil, pragmatik bir devlet adamının millet inşa etme amacıyla dönemin düşünce akımlarından yarattığı sentezin ürünüydü. Bu yorumu yaparken Atatürk'ün entelektüel bir gayretten ziyade millet inşa etme amacına yönelik bir çaba sergilediğini de vurgulamak gerekir.
Meselâ dönemin antropolojik akımlarından üretilen Türk Tarih Tezi'nin bilimsel gerçeklerle ne denli bağdaştığı Atatürk için bir sorun teşkil etmiyordu. Onun açısından önemli olan bu tezin Türklere "medeniyet kurucusu" bir ırkın torunları oldukları düşüncesini aşılaması, Türklerin "parlak geçmişi"ni Osmanlı öncesine götürmesi ve İslâmdan bağımsız kılmasıydı.
Ulus-devletin kuruluş dönemini altın çağdaşlaştırmamız ve kurucu lider kültü yaratmamız bizi tarihsizliğe mahkûm etmekle kalmamakta, bunların terkedilmesi isteğini "kutsala hakaret" olarak algılayan geniş bir toplum kesimiyle çatışma zemini yaratmaktadır. Bunun ise bu zorunlu değişimi ne denli zor hale getirdiği açıktır. Dönemin koşulları göz önüne alınırsa

Tek Parti otokrasisine yöneliş, dönemin koşulları çerçevesinde ele alındığında, doğal ve Cumhuriyet kurucularının önündeki kaçınılmaz seçenek olarak kabul olunamaz
Toplumumuzda Erken Cumhuriyet döneminin tarihselleştirilmesine, "kurucu felsefe"nin tartışılmasının yolunu açacağı gerekçesiyle karşı çıkanlar, rejimin eleştirilen uygulamaları gündeme getirildiğinde, bunların "dönemin koşulları çerçevesinde değerlendirilmesini" talep etmektedirler.
Bu talep ise temelde üç temel teze dayandırılmaktadır. Bunlardan birincisi sıklıkla tekrarlanan "ümmetten millet, kuldan vatandaş" yaratan bir rejimin kendinden önce var olan "mutlakiyetçi ve teokratik" yapıdan çoğulculuğa doğrudan geçişinin imkânsızlığıdır. Bu yaklaşıma göre gerçekte "çoğulcu demokrasiyi" hedefleyen Erken Cumhuriyet rejimi bir "geçiş dönemi"ne gerek duymuştur.

Osmanlı mirâsı neydi?
Bu tez bizzat Erken Cumhuriyet'in yarattığı monolitik "Osmanlı" kavramsallaştırmasına dayanmaktadır. Buna karşılık, Cumhuriyet öncesi Osmanlı toplumu kendi modernitesini yaratmış, 1908-1912 arasında ciddî bir çoğulculuk ve parlamenter sistemi yaşatabilmiş, "vatandaşlık"ı kutsayan, "hakimiyet-i milliye" kavramının gazete adı olacak kadar popülerleştiği bir yapıydı. Sosyalizmden liberalizme, milliyetçilikten İslâmcılığa kadar her türlü fikri savunan siyasî partilere, güçlü kadın hareketine, çok sesli basına, idareyi denetleyen bürokratik kurumlara, işçi örgütlenmelerine sahip bu yapı söz konusu kavramsallaştırma yardımıyla resmedildiğinden oldukça farklıydı.
Bu yapının Bâb-ı Âli Baskını sonrasında yerini otoriter tek parti iktidarına bıraktığı doğrudur. Ancak Mondros Mütarekesi sonrasında, toplumumuzda da, tüm Avrupa'da olduğu gibi, yeniden çoğulculuğa dönüş eğiliminin ağır bastığı şüphesizdir. 1919 koşullarında seçim yapılması, İstiklâl Harbi zorluğundaki bir mücadelenin "tartışan" bir meclisle yürütülmesi bu eğilimin ne denli güçlü olduğunu gösterir.
Bu nedenle Erken Cumhuriyet'in ortaya çıktığı toplumda, 1908-1912 arası imparatorluk çoğulculuğu ile 1920-1922 deneyimini yeni ulus-devlet ölçeğinde yaşatma eğilimi ağır basmıştır. Dolayısıyla kendi bağlamında değerlendirildiğinde de 1925 Takrir-i Sükûn Kanunu sonrasında nihaî şekline evrilen Tek Parti rejimi ve uygulamalarının yeni cumhuriyetin önündeki yegâne seçenek olduğunu ve devralınan mirâsın bunu zorunlu kıldığını söyleyebilmek mümkün değildir. Lütfi Fikri Bey'e atfedilen bir ifadeyi tekrarlayacak olursak "saltanat-ı meşrutadan cumhuriyet- i mutlakaya inkılâb edilmesi" dönemin koşullarının zorladığı bir mecburiyet değildi. Kurucu kadro, bu alanda, benzer bir kararı 1913'te alan İttihad ve Terakki rüesasının yolundan gitmeyi tercih etmiştir.

Otoriterlik Avrupa ile uyumlu muydu?
"Mevcut koşullar çerçevesinde değerlendirme" talebinin ikinci tezi dönemin otoriter ve totaliter rejimler çağı olduğu ve bu nedenle "hayırhâh, aydınlatmacı otoriter" bir yönetimin eleştirilmesinin haksızlığıdır. Bu tez ise tarihî gelişmelerle uyumlu değildir. Avrupa'da "otoriter ve totaliter" karakterli rejimlerin egemenliği Büyük Depresyon'un etkilerinin ağır biçimde hissedildiği 1930'lu yıllarda belirginleşmiştir. Dolayısıyla 1920'li yılların başlarında yapılan bir tercih, o sırada Avrupa'da egemen olan genel eğilimi yansıtmaktan uzaktır. Kendini Avrupa'nın parçası olarak gören Türkiye'nin tercihi de bu nedenle doğal görülemez. Nitekim bu durum Cumhuriyet kurucularını da rahatsız etmiş ve onları 1930'da başarısızlıkla neticelenecek bir "çoğulculuk denemesi"ne girişmek zorunda bırakmıştır.
Harb-i Umumî sonrası Avrupası'nda yükselen eğilim "otoriter ve totaliterlik" değil "anayasacılık, çoğulculuk ve demokrasi" olmuştur. Farklı bir "demokrasi" kurma iddiasıyla ortaya çıkan Bolşevikler haricinde, üç eski imparatorluğun Avrupa topraklarındaki yıkıntıları üzerine kurulan tüm yeni devletler bu değerleri ön plana çıkaran rejimler inşa etmeye gayret etmişlerdir.
Siyaset bilimcileri 1923'te Avrupa'da mevcut otuz iki devletten yirmi sekizinin "çoğulcu demokrasi" rejimine sahip olduğunu tespit etmişlerdir. Aynı tarihte Avusturya-Macaristan ve Rusya gibi güçlü "demokratik geleneklere" sahip olmayan imparatorlukların mirâsçıları arasında, 1920 senesinde Amiral Horthy'nin "centilmen faşizmini"ni benimseyen Macaristan ile Sovyetler Birliği dışında, otoriter rejime yönelen yoktu. Roma yürüyüşü sonrasında faşistlerin kontrolüne geçen İtalya bu devletler için ideal bir model oluşturmamıştı.
1926'da Mareşal Pilsudski'nin Varşova yürüyüşü sonucunda Polonya ve albayların benzeri bir darbeyi gerçekleştirdikleri Litvanya'da otokratik rejimlere geçildiği doğrudur. Ama başta Çekoslovakya, Letonya ve Estonya olmak üzere, Derek Aldcroft'un deyimiyle "Avrupa'nın Üçüncü Dünyası" sayılan bölgelerde bile demokrasiler kurulmuş ve "çoğulcu demokrasi" Büyük Depresyonun etkilerinin hissedildiği 1930'lu yıllara kadar Avrupa'nın "ideal" rejimi olmuştur.

"Kendimize Özgülük" mü zorunlu kıldı?
"Dönemin koşulları çerçevesinde değerlendirme" talebinin üçüncü tezi olan "kendimize özgü sorunlar"ın 1920'li yıllarda tek parti otokrasisine yönelmeyi zorunlu kıldığını söyleyebilmek de mümkün değildir. Örneğin ciddî bir "demokratik gelenek"in mirâsçısı olmayan Çekoslovakya (seçmenliği yeniden düzenleyen 1907 reformuna kadar gerçek anlamda seçimlerin yapılmadığı Avusturya-Macaristan'da, Reichsrat'ın alt kanadında Almancanın resmî dil olmasına itiraz eden Çek vekillerin temel faaliyeti uzun soru önergeleriyle yasama faaliyetini yavaşlatmaktı) iki farklı toplumdan oluşmasının yanı sıra, nüfusun dörtte birini oluşturan Alman ve geniş Macar, Leh ve Ruten azınlıklara sahipti. Yâni ciddî bir "azınlıklar" sorunu vardı. Buna karşın 1938'e kadar Cemiyet-i Akvâm Azınlıklar Komitesi'ne Çekoslovak idaresi hakkında tek bir şikâyette bile bulunulmamıştı.
Ülkenin, azınlıklar meselesine ilâveten, kökleşmiş aristokrasinin tasfiyesi ve aristokratların malikâne topraklarına sahip olmasından kaynaklanan ciddî bir "toprak" ve "köylü" sorunu da bulunuyordu. İmparatorluğun dağılmasından sonra Prag'ın doğal hinterlandını kaybetmesi, Çek ve Slovak bölgeleri arasındaki ekonomik gelişim farklılığı, eski devletin borçlarının bir bölümünün yüklenilmesi benzeri sorunlar otoriterlik taraftarları için mümbit bir "kendine özgü koşullar" vâhâsı yaratıyordu. Buna karşılık Çekoslovakya demokrasisinin kurucusu Masaryk üç dönem başkanlık yaptıktan sonra 1935'te emekli olduğunda ardında 1918'den beri kadınlara da oy hakkı tanıyan demokrasinin kökleştiği ve azınlık partilerinin de yer aldığı siyasal sistemin işlediği çoğulcu bir yapı bırakmıştı. 1938'de Münih'te katledilen gerçekte Avrupa'nın yirmi senede geliştirilmiş en iyi demokrasilerinden biriydi.
Dolayısıyla kendi toplumumuza "otoriterlik dışı yollarla adam edilemez Doğulular" benzeri Oryantalist bir gözlükle bakmadığımız takdirde, dönemin koşulları çerçevesinde de ele aldığımızda otoriter tek parti rejimine yönelişin Cumhuriyet kurucuları önündeki tek ve doğal seçenek olduğunu söyleyebilmemiz mümkün değildir. TSK başka, cuntacılar başka...
İkinci Ergenekon davasının tutuksuz sanığı Erol Mütercimler, birkaç gün önce mahkeme salonunda, Ergenekon'un varlığını ilk olarak emekli Tümgeneral Memduh Ünlütürk'ten duyduğunu söyledi.


Ünlütürk'ün kendisine; bu yapının içinde, "Meclis'te her partiden politikacılar olduğunu", bu politikacılar için "biz seçtirirdik" ifadesini kullandığını, ayrıca "önemli valiler var, bize hizmet ederlerdi, bu valilerin içinden çok sayıda politikacı ve senatör çıktı" bilgisini verdiğini anlattı.

Mütercimler'in en çarpıcı ifadeleri ise şunlar oldu:

"Eski Deniz Kuvvetleri Komutanı Oramiral Kemal Kayacan'ın da bu konuda anlatımları oldu. Bir defasında, 'Sen bizim güçlü olduğumuzu mu düşünüyorsun? Bizden yukarıda öyle bir örgüt var ki sen bizim rütbemizin 'Or' olmasının bir önemi olduğunu mu sanıyorsun?' dedi. Ben de 'Ergenekon' diye bir oluşum duyduğumu, fakat ciddiye almadığımı söyledim. O da, 'O örgütü ciddiye alacaksın, her şeyi tezgâhlayan örgütün adı odur.' diye karşılık verdi."

Demek ki, silahlı kuvvetler içinde, cuntacıların teşkilatlı gücü karşısında, rütbelerin bir önemi yokmuş. İşte anlatmak istediğimiz de tam bu. Şu anda devam eden darbe teşebbüsü davalarında yargılanan, Türk Silahlı Kuvvetleri değildir. Silahlı kuvvetler içindeki cuntacılar, hukuk dışı yapılar sorgulanmaktadır. Hukuk içinde kalmak isteyen generalleri, amiralleri, subayları sindiren, susturan, tasfiye eden yapı ortaya çıkarılmak isteniyor. Ergenekon dostları, onların medyadaki, politikadaki adamları ısrarla bu davaların Türk ordusunu yıpratmak, teslim almak için açıldığını iddia ediyorlar. Bu, davaları itibarsızlaştırmak, yargılamaları engellemek için yürütülen kara bir propagandadır. Ordu, kurum olarak bizim ordumuzdur. TSK'nın yıpranması, sadece düşmanları sevindirir. Ancak içindeki cuntacılık uru alınmadığı sürece, TSK güçlenemeyecek, zaafa uğramaya devam edecektir. Bu kurumun içinde fuhuş çeteleri kurup, şantajlar yapılmasını kim seyredebilir?

Çok önemli bir husus daha var. Askerî mahalde yaşanan şaibeli komutan suikastlarının çoğu askerî yargıda açıklığa kavuşamadı.

Adana Bölge Jandarma Komutanı Tuğgeneral Temel Cingöz, Tunceli İl Jandarma Alay Komutanı Albay Kazım Çillioğlu, Diyarbakır Bölge Jandarma Komutanı Tuğgeneral Bahtiyar Aydın, Mardin Jandarma Alay Komutanı Rıdvan Özden ve Albay Vural Berkay gibi komutanlar askerî mahalde görev başındayken hayatını kaybetti. Yine Jandarma Genel Komutanı Eşref Bitlis'in ölümü de hâlâ akıllarda soru işareti olarak duruyor. Dikkat ediniz, bu ölümlerin hepsi jandarma ile ilgili...

Önceki gün, çok önemli bir gelişme oldu. İntihar ettiği öne sürülen ve dosyası kapatılan Albay Kazım Çillioğlu'nun mezarından alınan örnekler üzerinde inceleme yapan Adli Tıp Kurumu, raporunu özel yetkili savcılığa gönderdi. Raporda, saç köklerinde arseniğe rastlanan Çillioğlu'nun, kürek kemiğinde kurşun yarası olduğu, kaburgalarında kırık bulunduğu tespit edildi.

Bir de emekli iken suikasta uğrayanlar var. Mesela Mütercimler'in isimlerini zikrettiği Memduh Ünlütürk 7 Nisan 1991'de, Kemal Kayacan 29 Temmuz 1992'de kurşunlanarak öldürülmüştü. Cinayetleri Dev-Sol üstlenmişti. Kayacan, 1991'de başlayan saldırılar zincirinin altıncı halkasıydı. Güneydoğu'da Asayiş Bölge Komutanlığı yapmış olan emekli Korgeneral Hulusi Sayın, 30 Ocak 1991'de, yine Güneydoğu'da Asayiş Bölge Komutanlığı yapmış emekli Korgeneral İsmail Selen 23 Mayıs 1991'de öldürüldü. Aynı gün, Adana Jandarma Bölge Komutanı Tümgeneral Temel Cingöz de Adana'da vuruldu. 13 Ekim 1991 günü Genelkurmay 2. Başkanlığı yapmış emekli Orgeneral Adnan Ersöz öldürüldü. Bu cinayeti de Dev-Sol üstlendi.

Bu insanlar, TSK içinde neyi savunuyorlardı ki, taşeron silahlı örgütler marifetiyle devre dışı bırakıldılar?

Tünelin sonundaki ışık göründü diye ısrar ediyorum. Karanlık koyulaştığında şafak sökmüyor mu?Alevi meselesinde Sünnilerin sorumluluğu...
Temelde Alevi meselesi nedir diye sorulsa, şunu söylerim: Bu ülkede esas olan Sünnilerdir, tali olan da Alevilerdir, anlayışıdır.


Aynı sözü Kürt meselesi için de söyleyebilirsiniz; bu ülkede esas olan Türklerdir, tali olan Kürtlerdir. Amma iki mesele için de hemen bir uyarı yapmak lazım. Bu dayatmaları, vatandaş olarak bizler yapmadık. İnsan olarak, komşu olarak böyle bir ayrışmayı, kendiliğinden ne Sünniler ne de Türkler yaptılar. Cumhuriyet, en baştan, yeni bir ulus inşa etmek için tek tipleştirmeyi benimsedi. "Biz Türk milliyetçisiyiz. Cumhuriyetin mesnedi Türk camiasıdır" (Atatürk), "Vazifemiz, Türk vatanı içinde Türk olmayanları behemehâl Türk yapmaktır." (İsmet İnönü), "Benim fikrim ve kanaatim şudur ki, memleketin kendisi Türk'tür. Öz Türk olmayanların Türk vatanında bir hakkı vardır. O da hizmetçi olmaktır, köle olmaktır." (Adalet Bakanı Mahmut Esat Bozkurt. 1930)

Cumhuriyetin felsefesini, İttihat Terakki'den devralınan vesayet zihniyeti oluşturdu. Yönetici elit zümre, halksız cumhuriyeti, demokrasi ile buluşturmama inadını, çok partili hayata geçtikten sonra da terk etmedi. Seçilmişlere rağmen, ülkeyi yönetmenin yolunu, halkı kutuplaştırmada buldular. Sünni-Alevi, Türk-Kürt ve laik-dindar kutuplaştırmalarının hepsinin temelinde, derin devletin provokasyonları yatar. Sadece iki örnek vereyim. 24 Ocak 1993'te Cumhuriyet Gazetesi yazarı Uğur Mumcu katledildi. Cenazesinde yüz bin kişiye, "kahrolsun şeriat" sloganı attırıldı. 6 ay sonra 2 Temmuz 1993'te, Pir Sultan Abdal etkinliği için Sivas'a gelen 33 kişi ve iki personel, askerî birliğin gözü önünde Madımak Oteli'nde yanarak ve dumandan boğularak ölürken, dışarıda toplanan yaklaşık beş yüz kişiye tekbir getirtiliyordu. Darbeler, 28 Şubatlar, AK Parti iktidar olur olmaz düğmesine basılan darbe hazırlıkları, hepsi devlet içindeki derin yapılanmaları işaret ediyor. Herhalde Ergenekon, Balyoz ve benzeri davalar sonuçlandığında, yakın tarihin bütün ezberleri bozulacaktır...

Ancak en az bu davaların sonuçları kadar önemli bir mesele daha var. Alevi meselesinde, Sünniler bir özeleştiri yapmak zorundadır. Alevi vatandaşlarımız hakkındaki önyargıları yıkmak zorundayız. Tamam, bugün muhafazakâr kesimde, demokratlaşma yönünde gerçekten samimi bir değişim var. Ama iyi niyet de yeterli değildir. Alevi açılımı, bu yılki Muharrem'de çok ileri adımlar atılması, bir araya gelişler, bunların hepsi çok güzel. Fakat iyi niyete, samimiyete rağmen, Sünni kesimde hâlâ Alevilere karşı ayrımcı bir dil var. Mesela Aleviliği bilinen bir insana, "Alevileri çok severim, evdeki hizmetçimiz, şoförüm, apartmanımızın kapıcısı hep Alevi..." dediğinizde, kırdığınız potun, işlediğiniz üslup hatanızın farkında olmayabilirsiniz.

Alevilerin inançlarını Sünnilerin sorgulaması, "madem onlar da Müslüman, neden camiye gelmiyorlar" diye çıkışmaları, en başta din ve vicdan özgürlüğüne aykırıdır. Asıl mesele, kendimize Müslüman, kendimize demokrat olma anlayışını terk edebilmektir. Kimsenin kimseyi dönüştürmeye çalışması kabul edilemez. Bir insan kendini nasıl ifade ediyorsa, odur. Alevileri Sünnileştirmek saplantısı, insanların konumlarına saygısızlıktan başka bir şey değildir. Konuma saygı, insanların inançlarına, kültürlerine, geleneklerine, fikirlerine saygıdır.

Bu birinci mesele... İkincisi, geçmişteki kutuplaştırma provokasyonlarının hepsi soruşturulmalıdır. Sivas'ın, Çorum'un, Maraş'ın dosyaları açılmalıdır. "Gerçekler ortaya çıksın, kim incinecekse incinsin" diye feryat edenlerin sesine kulak verilsin. Uğur Mumcu'nun, Çetin Emeç'in, Abdi İpekçi'nin, Doğan Öz'ün, Turan Dursun'un, Musa Anter'in, Necip Hablemitoğlu'nun, Eşref Bitlis'in, Hrant Dink'in, Muhsin Yazıcıoğlu'nun katledilmesi için emir verenlerin hepsine ulaşılsın.

Hem özeleştiri yapalım hem de oynanan oyunların deşifre olması için adalet aramaktan vazgeçmeyelim...Ulusalcı Kürtler sorunu...
TBMM 1 Ekim'de açıldı. Yeni dönemde Meclis'e, daha önce hiç olmadığı kadar önem atfediliyor.



Doğrudur, bu Parlamento, "Yeni Türkiye"nin inşasında, demokratikleşme, hukukun üstünlüğü ve özgürlüklerin genişletilmesi adına tarihî bir rol üstlenmiş durumda. Bu Meclis'e, 12 Eylül 2010'daki referandumda ortaya konulan "vesayete hayır, demokratikleşmeye evet" iradesi güç veriyor.

Yeni Türkiye, bir temenni değil, bir hakikattir. Askerî vesayet sahneden çekiliyor ve payandaları güç kaybediyor. Bu hakikate gözlerini kapatanlar, realiteyi değiştiremez. Tam tersine, gözleri kapalı halde, hiçbir şey değişmedi zannederek, o kayadan bu kayaya çarparak acı çekecekler.

Muhsin Yazıcıoğlu'nun hayatını kaybettiği suikast şüpheleri ile dolu helikopter kazasına bakınız. Yeni Türkiye hakikatini kabullenemeyenler, nasıl bir cüretle, nasıl bir pervasızlıkla hareket etmişler. Yanlarına kimseyi yaklaştırmadan delilleri karartmaya çalışan adamlara, şimdi tutuklamadan önce soruyorlar, "O parçaları neden söktünüz?" diyorlar. "Sırf meraktan söktük" diye cevap veriyorlar... Eski Genelkurmay Başkanı'nın eline LAW silahını alıp boru diye göstermesi de öyleydi. Devletin parasıyla internet siteleri kurup, cumhurbaşkanına, başbakana küfür ve hakaret edilirken de öyleydi. Sorunca, "Biz o siteleri Başbakanlık'ın talimatıyla kurduk." dediler. Sıkıştırınca, "sözlü talimat vardı" mazeretini ürettiler. Hakikat açığa çıkınca, "ben yapmadım, komutan emretti"ye savruldular...

Yeni Türkiye kaya gibi bir hakikattir. Çarpan, dağılacaktır, yamulacaktır. Terör örgütü mensupları, onlara destek verenler de öyle.

KCK-PKK-BDP çizgisi, Türkiye'deki Kürtlerin temsilcisi değildir. Bütün Kürt vatandaşlarımızın terör örgütünün destekçileri gibi gösterilmesi yanlışına düşmemek gerekiyor. Çünkü fitnenin bir tarafında Türk-Kürt ayrışmasını derinleştirmek, iç savaş zemini hazırlamak olduğunu unutmayalım. Bu noktada, kardeşliğimizi sürekli savunmak, gönül köprülerini yenileyerek sağlamlaştırmak, hoşgörüyü, kahramanlık mertebesinde savunmak gerekiyor...

Bugün geldiğimiz noktada, Kürt sorununun çözüm yeri sadece Parlamento'dur. PKK terörü ile Kürt sorununun çözümünü ayırt etmek gerekiyor. Çünkü KCK-PKK-BDP ulusalcı Kürt çizgisinin anladığı Kürt sorunu ile asıl sorun aynı şey değildir. Ulusalcı Kürt çizgisi, Doğu ve Güneydoğu Anadolu'daki 24 vilayette, "özerk" bir yapı kurarak, bu bölgeyi Türkiye'nin idari sisteminden ayırarak istedikleri gibi yönetme peşindedir. Dağdaki kadroların güvenlik gücü haline getirileceği, farklı bir hukuk ve yargılama sisteminin olacağı, İslam'ın hayat dışına itileceği baskıcı, otoriter faşist bir rejim arzuluyorlar. Kürtçe eğitim talebi sadece bir bahane. Bu talep yerine getirilse bile, arzularından asla vazgeçecek değiller... Dolayısıyla, karşı karşıya olduğumuz asıl sorun, Ulusalcı Kürtler sorunudur. Bu çerçevede BDP, Parlamento'da çözümün bir parçası değil, siyasi mücadelenin, propagandanın parçası yapılmak istenecektir. Bütün bunlara rağmen, BDP'yi Meclis çalışmalarında muhatap almak, seçmenin oyuna saygı göstererek BDP'yi dışlamamak gerekir.

Bu anlayışa rağmen BDP, kendisine ulusalcı Kürt siyasetinin belirlediği rolü oynamakta ısrar ederse, Meclis, diğer bütün sorunlar gibi Kürt sorununu da demokratikleşme ile çözme kararlılığını devam ettirmelidir. Bu kararlılıkta, en az iktidar kadar CHP ve MHP'ye büyük sorumluluk düşmektedir. Türkiye'nin bugün en az İstiklal Harbi'ndeki kadar geniş bir mutabakata ihtiyacı var. Meselenin bu hassasiyetini, Türkiye'nin geleceğini düşünen her vicdan sahibinin görmesi gerekiyor. Geniş bir ufuk çizgisine, engin düşünceye, basirete ihtiyacımız var. Ne olur, geçmişin hatalarını terk ederek, siyasetçilerimiz birbirilerine hakaret etmekten, laf yetiştirmekten vazgeçseler...

Politikacı çok gördük, bizim devlet adamlarına ihtiyacımız var...Verilenler, istenenler, çözüm...
Öğretmenliğim sırasında fizik sorularının çözümünde şunu yapıyordum: Tahtaya, altlarını çizerek; verilenler ve istenenler diye yazdıktan sonra, "çözüm için hangi bilgiye sahibiz?", "bu konudaki bilgimiz nedir?" diye soruyordum.



Elbette sosyal olaylar, fizik problemleri gibi değil. Fakat ben yine de yolumu deneyeceğim.

Verilenlerden önce, geldiğimiz noktaya bir bakalım. Türkiye, tarihî bir dönüm noktasından geçiyor. Bir asırdır devam eden vesayet zihniyetinden, halkı, halka rağmen ve halk için idare etmekte direnenlerden, onların kurduğu statükodan nihayet kurtulma yoluna girdik. Ezberler bozuluyor, darbelerle tahkim edilen rejimin payandaları yıkılıyor. Eylül 2010'daki referandumda ortaya konan kuvvetli bir demokratikleşme iradesi var. O irade, 2011 Haziran seçimlerine AK Parti'ye yüzde 50 oy oranı ile üçüncü defa iktidar imkânı verdi. Ve biz bu demokratikleşme çabalarını, yeni anayasa ile sağlam bir zemine oturtmaya, tahkim etmeye çalışıyoruz. Bunun için de ciddi bir tartışma sürecine giriyoruz.

Şimdi verilenlere bakalım. Dünyada küreselleşme diye bir olgu var. Sermaye, fikirler, teknoloji sınırları aşıyor. Özgürlüklerin genişletilmesi, ferdin ve toplumun devlete/yönetime karşı korunması, hukukun üstünlüğü, herkesin hesap vermesi, şeffaflık, evrensel insani değerler gibi temel hususlar öne çıkmış. Direnenleri "baharlar" çarpıyor. İnsanlar, gelir adaletsizliğine isyan ediyor. Adalet temelli, insan temelli yeni bir dünya arzusu, talebi var.

Demokratikleşme, farklılıkları netleştirmiş. İnsanlar, kimlikleri ve aidiyetleri ile yaşamak istiyor. İnançlılar var, inançsızlar var. Sadece dünya için yaşayanlar, dünyayı abartanlar da var, ahiret hayatını önemseyenler de var. Soru her yerde aynı: Farklılıkları ortadan kaldırmak mümkün olmadığına göre, bu farklılıkları kavga sebebi mi yapalım, zenginlik kaynağı mı?

Geçelim istenene. Farklılıklar kavga sebebi olmayacaksa birlikte yaşamak nasıl mümkün olacak? Yani insan onuru korunarak, fikir ve ifade hürriyeti, din, ibadet ve vicdan özgürlüğü, hukukun üstünlüğü, eşit yurttaşlık, dayanışma ve paylaşma nasıl sağlanacak? Demokrasi ile güvenlik dengesi nasıl kurulacak? Özetle istenen; şu dünyada, huzur, güven, refah, kalkınma ve mutluluk içinde insan gibi nasıl yaşayacağız?

Şimdi son maddeye geçelim. Çözüm için elimizdeki bilgi ne? İşte bu madde fizik kanunları gibi değil. İnsanın, dünyanın problemini çözmek için çok farklı çözüm yolları savunuluyor. O zaman herkes için geçerli bir yol aramak gerekiyor. Bir deneyelim:

Önce şunun altını çizmeliyiz. Herkes çağının çocuğudur. Çağı ve yaşadığımız ülkeyi doğru okumalıyız. Zaruretleri görebilmeliyiz. İşte bu yüzden; insanı maddi-manevi varlığıyla birlikte kucaklayacak adalet, şeffaflık temelli eşitlikçi ileri demokrasi bugün ortak bir zemindir.

Çözüm yolunda anlaşacağımız ilk adım; biz insanız. İnanan için de, inanmayan için de insan olmak çok değerlidir. Yani evrensel insani değerlerde buluşabiliriz. Bunun için tek bir şeye ihtiyacımız var, kavga yerine diyaloğu tercih etmeliyiz. Çünkü anlaşacaksak, önce aradaki uçurumu kaldırmamız gerekir. Diyalog, aradaki uçurumu kaldırmaktır. Konuşursak, birbirimizi dinlersek, anlamaya çalışırsak uzlaşabiliriz. Önyargıları terk etmeden de bunu yapamayız.

Eğer diyaloğa karar vermişsek, ikinci adım, herkesin konumuna saygılı olmaktır. Konuma saygı, fikirlere, düşüncelere de saygıyı gerektirir. Konuma saygıda, kimse kimsenin günahlarının takipçisi de değildir. Ayrıca "ötekileştirme" yanlışı da tedavülden kalkmıştır. Çünkü diyalog, insan kullanmak değildir. Üslup çok önemli hale gelir. Başkalarını rencide etmek, sizin de rencide olmanızı sağlar. Mertebe kazananlar ise incinseler de incitmemeye bakarlar. Hele bir de "severim yaratılmışı, Yaradan'dan ötürü" diyenler tevazu, fedakârlık ve beklentisizlik urbaları ve adanmışlık ruhu ile endam ederlerse, çözüm öyle bir kolaylaşır ki...

Denemeye değmez mi?Teşekkürler Amiral Sağdıç...
Koramiral Kadir Sağdıç, halen Deniz Kuvvetleri Komutan Yardımcısı'dır. Fakat görevi başında değildir. Balyoz ve Poyrazköy davaları sanığı olarak Hasdal Askerî Cezaevi'nde tutuklu bulunmaktadır.


Poyrazköy davası, "Amirallere Suikast Davası" ve "Kafes Davası" ile birleştirilmişti. Koramiral Sağdıç, asıl itibarıyla, "Kafes Operasyonu Eylem Planı iddianamesi"nde suçlanmaktadır. İddianamede şöyle denilmektedir:

"Kafes Operasyonu Eylem Planı'nda yazılı; gayrimüslim Türk vatandaşlarımıza yönelik eylemlerin gerçekleştirilmesi, Koç Müzesi'nde bulunan denizaltıya yerleştirilen patlayıcıların, yoğun öğrenci ziyareti sırasında patlatılması, Poyrazköy'de ele geçen mühimmatın kullanılacağı vahim nitelikte suikastların gerçekleşmesi halinde, ülkede darbe zemininin oluşturulması için gerekli kaos ortamının oluşacağı, bu eylemlerin davaya konu Danıştay saldırısı, Cumhuriyet Gazetesi'ne bomba atılması eylemlerinden daha fazla ses getireceği, Türk devletinin uluslararası kamuoyu nezdinde zor durumda kalacağı kuşkusuzdur."

Koramiral Sağdıç'ın ismi, Kafes Planı'nı uygulayacak hücrelerin başındaki Danışma Kurulu'nun 2 numaralı ismi olarak geçmektedir. Yine, iddianameye göre, Sağdıç'ın Poyrazköy'deki kazılarda bulunan mühimmatın saklanmasına ilişkin talimatları, Gölcük'teki Donanma Komutanlığı'nda ele geçirilen belgeler arasındadır.

Yani halen Türkiye Cumhuriyeti Deniz Kuvvetleri Komutan Yardımcısı olan Koramiral Kadir Sağdıç, "Türk Silahlı Kuvvetleri'nin kurallarına aykırı olarak, askerî hiyerarşi dışında, Deniz Kuvvetleri bünyesinde oluşturulan, Kafes Operasyonu Eylem Planı'nı hayata geçirmek üzere faaliyet yürüten yasadışı bir örgütlenme"nin başındaki 2. isim iddiasıyla yargılanmaktadır. Diyebilirsiniz ki, "amiral tutuklu olduğuna göre, iddia olunan 'örgüt' pasifize olmuştur, endişe edecek bir şey kalmamıştır..." İşte öyle değil. Çünkü iddianamede, "örgütün, deşifre olan elemanlarının yerine 'yeni ekipler' oluşturduğu, ele geçirilen doküman ve belgelerden anlaşılmaktadır." denmektedir.

Bu yeni ekipler meselesi çok önemli. Çünkü bunları halen kim idare ediyor sorusu akılları kurcalıyor. Daha açık ifadesiyle, Kadir Sağdıç ve diğer tutuklu muvazzaf komutanlar bu yönetme işini cezaevinden yapıyor olabilirler mi? Ve nasıl yapıyor olabilirler?

Başlıktaki teşekkürün bir sebebi, Sağdıç'ın bu soruyu cevaplamış olmasıdır. Birkaç gün önce Sağdıç'ın internete düşen ses kayıtlarında; eşi, kızı ve oğlu ile görüşme sırasında Sayın Amiral diyor ki:

"Burada daha iyi erişiyoruz her yere. Dışarıdayken ilgilenemem. Canlarına okuyorum! İçeride kaldığım sürece faturalarını daha iyi kesiyorum. Hiç merak etme! (Bizi içeriye) Attıklarına, atacaklarına pişman olacak p...ler... Analarını bel.....iz. Hainliklerini, söke söke alacağız ya bunların. Hainliklerini yanlarına bırakmayacağız. Her şeyi buradan idare ediyoruz. Burada daha iyi mücadele ediyoruz. Hiç merak etmeyin. Sizin torunlara kadar garanti ederiz. Anlatıyoruz derdimizi. Sağ olsun komutanlar dinliyorlar." (Komutanlar onları nasıl dinliyor? Burada, Hasdal'a yapılan üst komuta ziyaretlerini hatırlıyoruz...)

Amiral Sağdıç'a gerçekten teşekkür ediyoruz. Darbe iddiaları davaları için gevşeyen herkesin gözünü açacak şeyler söylüyor. İçlerindeki kin, nefret ve intikam duygularının nasıl kuvvetli olduğunu herkese bir daha hatırlatıyor... Ergenekon davalarının önemini bir defa daha kör gözlere soktuğu için teşekkür ediyoruz. Silahlı Kuvvetler bünyesinde, hâlâ bir zihniyet değişimi olmadığını, sağır sultanlara kadar duyurduğu için teşekkür ediyoruz. Büyüklerimizin, yargıya müdahale eden söz ve tavırlarının, adaletin tecellisini nasıl tehdit ettiğini, herkesin görmesini sağlayacağı için teşekkür ediyoruz.

Ayrıca eşi ve kızı yanında ettiği küfürler ile Silahlı Kuvvetlerimiz adına bizi çok utandırdığını da belirtmek zorundayız...

Amiral Sağdıç'a gerçekten teşekkür ediyoruz. Darbe iddiaları davaları için gevşeyen herkesin gözünü açacak şeyler söylüyor. İçlerindeki kin, nefret ve intikam duygularının nasıl kuvvetli olduğunu herkese bir daha hatırlatıyor...Keçiler değilse, kim onlar?
Cumhurbaşkanı Abdullah Gül, üç gün önce Berlin'de bir grup gazeteciye yaptığı açıklamada şunları söyledi: "Biliyorsunuz, Hrant Dink ve Muhsin Yazıcıoğlu'yla ilgili Devlet Denetleme Kurulu'nu görevlendirdim.



Doğrusu Muhsin Yazıcıoğlu'yla ilgili çok üzücü durumlar ortaya çıktı. Yani inanmak mümkün değil ama düşen helikopterin beyni, yani her şeyi kaydeden o hafızası yok şimdi ortada. Keçiler gelip söküp götürmedi onu. Böyle özel vidalarla sökülüp alınmış ve ortada yok. Bu tespit edildikten sonra ihbarlar yağdı. Yazmış adam, 'Cumhurbaşkanım' diye bana gönderdi. 'Kaza mahallinde bulunan bazı kamu görevlilerini biz, görev yapıyorlar zannediyorduk ama şunlar şunlar da var. Al şu videoya bak' diye gönderdiler. Baktım ki bir taraftan birileri buzlarda cesetlerle ilgileniyor, birileri de bir taraftan (karakutunun) vidasını söküyor. Bunların hepsi çıktı ortaya. Daha bunun gibi insanın aklının almayacağı çok şeyler var orada, çok fazlasını söylemeyeyim..."

Bu sözleri söyleyen, Türkiye'nin Cumhurbaşkanı. Bahsettiği kamu görevlileri de, silahlı kuvvetler mensupları... Çok vahim bir durumla karşı karşıyayız. BBP Genel Başkanı Muhsin Yazıcıoğlu'nun helikopter kazası, Hrant Dink cinayeti kadar, Danıştay saldırısı kadar, 1993'te uçağı düşen Jandarma Genel Komutanı Org. Eşref Bitlis'in ölümü kadar, Susurluk kazası kadar büyük bir olay. Yazıcıoğlu'nun ölümü, devlet içindeki derin yapıların ortaya çıkarılmasında belki de kilit olay. Nasıl her şeyin üstü örtülmek istenirken, Genelkurmay karargâhındaki internet andıcı olayı, birden bütün darbe teşebbüsü davalarının seyrini değiştirmişse, Yazıcıoğlu'nun ölümünün aydınlatılması da, yaşadığımız bütün süreci etkileyebilir, değiştirebilir... Bu açıdan, Devlet Denetleme Kurulu'nu devreye sokan Sayın Cumhurbaşkanı'mıza şükran borçluyuz. İyi ki Çankaya'da demokrat, cesur ve adam gibi adam bir Cumhurbaşkanı var...

Rahmetli Yazıcıoğlu, bir siyasi parti lideriydi. Seçim çalışmaları için bindiği helikopter, 25 Mart 2009 tarihinde düştü ve beraberindeki 5 kişiyle birlikte hayatını kaybetti. Devlet Denetleme Kurulu'nun bu yılın başında açıkladığı rapor, meselenin üzerinin örtülemeyeceğini göstermişti. Helikoptere 2 gün ulaşılamamıştı. Yazıcıoğlu, sanki ısrarla bulunmak istenmiyordu. Enkaza ancak 27 Mart 2009 tarihinde Keş Dağı'nın Karayakup tepesinde Sisne'ye bakan yamaçta ulaşıldı. Kazanın görgü tanıklarının 156 Jandarma İmdat'ı arayıp helikopterin düştüğü yeri tam olarak söyleyerek, enkazın yanlış yerde arandığı yönünde uyarıda bulunduğu; ancak bu ihbarların ciddiye alınmadığı da ortaya çıktı. 28-29'unda kaza mahallinde olan cihazlar kayboldu.

Kaza sırasında, bölgeden geçen savaş uçaklarının askerî radar görüntüleri ortaya çıktı. Görüntülere göre, kazadan birkaç dakika önce olay mahallinin 28,5 kilometre uzağından bir F-16 geçiyor. Uçak kuzeydoğu istikametinde ilerliyor. Fakat kazanın gerçekleştiği tahmin edilen saat 15.03'te Genelkurmay'ın doğu bölgesindeki tüm radarları bozuluyor. Dört dakika sonra görüntü tekrar geliyor. Radarların karardığı 4 dakika 38 saniyelik süre içinde söz konusu F-16'nın izlediği rota ise meçhul. Devlet Denetleme Kurulu'nun daha önce yaptığı tespitlere göre, helikopter tam da bu zaman aralığında düştü.

Sayın Gül'ün, "akıl almıyor" açıklaması, yeni deliller ve bilgiler, rahmetli Yazıcıoğlu'nun bir suikasta uğradığına dair kanaatleri giderek kuvvetlendiriyor. Neden böyle bir suikast düzenlenmiş olabilir? Bu sorunun zihinlerdeki ortak cevabı, derin yapılarla ilgili Yazıcıoğlu'nun çok şey bildiği ve önemli açıklamalar yapmaya hazırlandığı yönündedir. Nitekim Hrant Dink cinayetinden sonra BBP ile ilgili sorular ortaya atılmıştı. O günlerde Muhsin Yazıcıoğlu, Ali Bayramoğlu, Etyen Mahçupyan ve Eser Karakaş'la bir araya gelip konuşmak istemişti. Konuşamadan öldü.

Kazanın sırları çözülünce, vesayet döneminin sonunu getirecek karanlık cinayetler de aydınlanmış olacak...Aleviler, AK Parti'ye mi oy versin?
Geçen yazımda, "Aleviler, CHP'den neden vazgeçemiyor?" sorusuna cevap vermeye çalıştım. Aleviler, CHP'den neden vazgeçemiyor derken de, CHP'ye oy vermelerinden rahatsızım, gitsinler artık başka partileri -AK Parti'yi falan- desteklesinler demiyorum. Beni, Alevilerin siyasi tercihlerinin ne olacağı ilgilendirmiyor.


Beni, Alevi vatandaşlarımızın hali, sıkıntıları, problemleri ilgilendiriyor. Beni, Alevi meselesinin mutlaka çözülmesi gerektiği ilgilendiriyor. Dolayısıyla asıl mesele, Kürt meselesinden daha derinlerdeki Alevi meselesinin çözümüdür. Daha da ötesini söyleyeyim. Ben Dersim'i, Dersimlilere uygulanan katliamı -evet katliamı- dile getirirken, bir hesaplaşma ve rövanş duygusuyla hareket edilmesini de yanlış ve tehlikeli buluyorum. Tarihimizle yüzleşelim. Fakat geçmişin acılarından, yaralarından, onları tekrar kanatarak yeni acılar, kutuplaşmalar çıkarmak kimsenin faydasına olmaz. Ülkenin hayrına da olmaz. Tam tersine problem büyür, çatışma derinleşir, huzuru, diyaloğu ve uzlaşmayı bir başka bahara erteleriz.

Şunu kabul edelim; Alevi vatandaşlarımız, haklı olarak ciddi bir güven sorunu yaşıyor. Osmanlı dönemi de dâhil, Cumhuriyet döneminde de Aleviler eziyet gördü, korkutuldu, sindirildi. Onlar için gönle girme, şefkat, merhamet, adalet yoluna gidilmedi.

Geçmişe takılmak yerine bugün ileriye bakabilmeli, huzur ve barış içinde bir arada yaşama adına, "toplumsal bir barış projesi" inşa edebilmeliyiz.

Bunu nasıl yapabiliriz? Yeni sivil bir anayasa, yeni yasalar çıkartılması elbet çok önemli. Fakat bunlardan daha önemlisi, Sünnilerle Aleviler arasındaki önyargıların, saplantıların aşılmasıdır. Bu da iyi niyet ve samimi gayret gerektirir. Herkes eteğindeki taşı dökmelidir. En başa, insan olduğumuz hakikatine dönmeliyiz. Dinimiz, inancımız, mezhebimiz ne olursa olsun, biz önce insanız. Ve şu topraklarda, şu yerkürede hepimiz insan gibi yaşamak istiyoruz. Evet demokratik bir zihniyet değişimine, eşit yurttaşlık esasına ihtiyacımız var. Ama birbirimize insan gözüyle bakmadan, insanı değerli görmeden, hukukun üstünlüğünü kabullenmeden işin doğrusunu yapamayız. Birbirimizi kandırmaya, sahte diyaloglara, ruhsuz şekilciliğe mahkûm oluruz.

İnsana değer vermek, birbirimizin konumuna saygıyı gerektirir. Bu saygı, birbirimizin fikrine, düşüncesine, yaşamına saygı demektir. Birbirimizi bütün yönlerimizle tabii ki tasvip etmeyebiliriz. Anlaşamayacağımız pek çok alan da var. Ama kendimize saygı istemek, başkalarına saygıyı gerektirir. Ve anlaşabileceğimiz, paylaşacağımız da çok alan var... İlk adım; birbirimizi dinlemek, anlamaya çalışmak ve uzlaşmayı başarabilmektir.

Sadece Sünnilerle Aleviler arasında değil, daha geniş anlamda bu ülkede her kesim açısından, aramızda var olan güvensizlik sorununu aşmamız gerekiyor. Türkiye, normalleşmeden, demokratikleşmeden ne Alevi meselesini, ne Kürt meselesini çözebilir... Başka şekilde de söyleyebilirim: Alevi meselesini çözmeden, Kürt meselesini çözmeden Cumhuriyet, demokratikleşemez. İç barış da sağlanamaz... Toplumda esaslı bir diyalog ve hoşgörü iklimine ihtiyacımız var.

Açıkçası, Aleviler Sünni çoğunluğun yaşadığı Türkiye'de, kendilerini tehdit altında görüyorlar. Yönetenlere güven duymak istiyorlar. Başta AK Parti, yani gücün merkezi iktidar, bu algıyı yıkmak zorundadır. İyi niyet sorgulaması yapmasak da, zaman zaman Alevi vatandaşlarımızın bütününü rahatsız eden bir üslup sergilendiğinin altını çizmeliyiz...

Fikir ve ifade hürriyetinin, din ve vicdan özgürlüğünün, hukukun üstünlüğünün sağlandığı demokratik bir Türkiye'de, siyasî tercihler de hür ve serbest olacaktır. Türkiye'nin bu yola girdiğine yürekten inanıyorum...Yeni anayasa yapılabilecek mi?
Önceki gün Meclis'te, Gazeteciler ve Yazarlar Vakfı'nın, "Yeni anayasa" ile ilgili altı konudaki görüşlerini heyet olarak, Anayasa Uzlaşma Alt Komisyonu üyelerine sunduk. Vakıf Yönetim Kurulu Başkanı Mustafa Yeşil'in sunumundan sonra, Mütevelli Heyeti üyeleri olarak Ali Bulaç ve ben de bazı sorulara cevap verdik.


Ankara'ya ne zaman gitsem, bir karamsarlık havası seziyorum. Sanki Ankara, birbirine güvenmeyen insanların, her an yeni oyun kurdukları bir arena gibi. Bu defa da, "yeni bir anayasa yapılması zor görünüyor" havası var. En önemli gerekçe olarak da, CHP ve MHP'nin, kırmızı çizgilerinden vazgeçmeyecekleri söyleniyor.

Bugün toplumun büyük çoğunluğu, sivillerin bir anayasa yapıyor olmasını çok önemsiyor. Bu bile tek başına, meselenin hayatiyetini anlatmaya yeter. Bir asırdır ilk defa, temel hukuk metni üzerindeki askerî vesayeti kaldırma fırsatını yakaladık. İlk defa, demokratikleşme doğrultusunda geniş bir toplumsal sözleşme talebi var. Üstelik 12 Eylül 2010 referandumundaki "evet"in ardındaki irade dimdik ayakta duruyor. Türkiye artık, hukukun üstünlüğü, özgürlüklerin genişletilmesi, farklılıklarımızın zenginlik kabul edilmesi doğrultusunda büyük bir mutabakat yakaladı. Bu, "Yeni Türkiye"nin mutabakatıdır. Bunu göremeyen veya kabullenmemekte direnen herkes kaybedecektir. Siyasetçisi kaybedecek, medyası kaybedecek, baroları kaybedecektir.

Sadece CHP örneğini hatırlatayım. CHP neden kaybediyor? Neden iç çekişmelere mahkûm oluyor? Çünkü CHP içindeki bir zihniyet, partinin, Yeni Türkiye'ye ayak uydurmasını engelliyor. Mesela CHP, geçmişteki bazı hataları yerine şöyle davransaydı: 27 Nisan bildirisine, Onur Öymen'in alelacele, "altına imzamızı atarız" açıklaması yerine, AK Parti'den önce tavır koysa ve "demokrasilerde böyle bir müdahale kabul edilemez" deseydi... Mesela, anayasa değişikliği Meclis'te kabul edildiğinde, "Referanduma gerek yok, Meclis iradesi madem böyle tecelli etti, biz de evet diyoruz" deseydi... Mesela devlet içindeki hukuk dışı yapıyla ilk defa mücadele imkânı doğmuş iken Ergenekonculara sahip çıkmasaydı... Ergenekon sanıklarını milletvekili adayı yapmasaydı... "Balbay'ın, Haberal'ın CHP'ye ne faydası oldu?" sorusuna şimdi muhatap olur muydu? Laiklik konusunda Avrupa Birliği'nin "demokratik laiklik" esasına sarılsaydı... CHP'ye bir haller olur muydu? Daha geçen hafta İstanbul Barosu'nun başörtülü avukat adaylarına uyguladığı yasağı ilk defa CHP eleştirseydi, yanlış mı yapardı?

Yeni Türkiye, aydınlık, özgür, Cumhuriyet'i demokrasi ile taçlanan bir Türkiye olacaktır. Otobanlarla örülmüş bir Türkiye'de, miadı dolmuş eski bir araba ile hem de sol şeritte gidemezsiniz... Hele direksiyonda bir de, gözleri uzağı göremez olmuş, kulakları ağır işiten inatçı bir ihtiyar oturuyorsa, vay bizim insanlarımızın haline...

Yeni Türkiye'nin zihniyeti, yeni anayasaya da hâkim olmalıdır. "Aidiyet vurgusu yapmadan, farklılıklarımızı zenginlik kabul eden eşit yurttaşlık esasına dayalı anayasal vatandaşlık" temelinde buluşabiliriz. İnatlaşma yerine paylaşmayı tercih etmeliyiz. İç barış, uzlaşma ve huzur için birbirimize kendi fikrimizi, yaşam tarzımızı dayatmaktan vazgeçmeliyiz. Yeni anayasa çalışmalarında, tribünlerden gelecek tezahüratı değil, gelecek nesillerin huzurunu, refahını düşünmeliyiz.

Evet, başkalarını anlamaya çalışmalı, paylaşmayı kabullenmeliyiz. Türkiye, tek bir partiye, tek bir gruba, tek bir güç merkezine fazla gelir. Dünya da öyledir. Dünya da herkese, her güce fazla gelir. İşte Amerika Birleşik Devletleri... Irak'ı işgal ederken, Birleşmiş Milletler'i hiçe saydı. Kimseye sormadı. Mağrur davrandı. Şimdi Irak'ı terk ederken başı dik mi?

Yeni anayasa üzerinde sağlanacak toplumsal mutabakat, paylaşmanın da önünü açacaktır. Şimdi anayasa yapma zamanıdır. Bu sorumluluktan kaçan kaybedecektir. İktidar ya da muhalefet, hiç fark etmezBir başka açıdan 28 Şubat...
28 Şubat deyip duruyoruz. Bugünkü gençler için bir özet gerekiyor.



1990'a gelindiğinde, 12 Eylül darbesinin üzerinden on yıl geçtiği halde cuntacılar hâlâ darbe yapamamıştı. Gelenek, on yılda bir darbe ile Meclis'e, hükümete el koymaktı. Evet, on yıl geçmiş ama darbe yapılamıyordu. İhtiyaç belliydi. Her darbeden önce bir kaos ortamı hazırlanıyor, darbe zemini oluşturuluyordu. Bu defa terör ve irtica tehdidi, birlikte gündeme getirilecekti.

12 Eylül'den sonra kontrole alınan PKK marifetiyle 1990'ların başında terör azdırıldı. Buradan yılların biriktirdiği Kürt Meselesi alevlendi. Bir Türk-Kürt iç savaşı tehlikesi; komşu ülkelerin ve Türkiye'nin büyümesinden rahatsız olan güçlerin yakın ilgi alanına girdi. Asker içinde tehlikenin farkında olan, cuntacılardan uzak duran insanlar vardı. Bunlar Kürt Meselesi'nin barış yoluyla, kardeşlik esasıyla çözümünden yanaydılar. 1991-1995 arasındaki şüpheli subay ve general ölümlerini bir de bu açıdan değerlendirmeli.

Söz konusu ölümlerin arasında şunlar var: Jandarma Korgeneral Hulusi Sayın, devletin Kürt politikasını sert bir dille eleştiren komutanların başında geliyordu. 30 Ocak 1991 tarihinde kurşunlanarak öldürüldü, suikastı taşeron terör örgütü Dev-Sol üstlendi. PKK'yla mücadele konusunda dönemin yöneticileriyle ters düştüğü bilinen Jandarma Korgeneral İsmail Selen, emekli olduktan sonra, 23 Mayıs 1991'de öldürüldü. En önemlisi, Jandarma Genel Komutanı Eşref Bitlis,17 Şubat 1993'te, şüpheli bir uçak kazasında hayatını kaybetti. Sonraki aylarda, kendisiyle birlikte çalıştığı yedi üst rütbeli subay da öldürüldü. Terör ve Kürt Meselesi'nde inisiyatif artık vesayetçilerin kontrolüne geçmişti.

28 Şubat'a gelene kadar, yani kurt kuzuyu yemeye kararlı ya, on yılda bir darbe yapılacak ya, "bölücü terör" tehlikesi ile birlikte darbe ortamını koyulaştırma adına "irtica" tehlikesi için de düğmeye basılmıştı. Bunun için bir laik-dindar kutuplaşması gerekiyordu. Laik kesim iyice ürkütülmeli, korkutulmalıydı. Bunun için önce 1990'da, bir yıl içinde yapılanları sıralayalım:

5 Ocak 1990'da Hava Kuvvetleri'ne bağlı 15 subay-astsubay, "irticai faaliyetler" sebebiyle ordudan uzaklaştırıldı. 31 Ocak'ta Türk Hukuk Kurumu Başkanı Muammer Aksoy, suikast sonucu hayatını kaybetti. 7 Mart'ta Hürriyet Gazetesi yazarı Çetin Emeç silahlı saldırı sonucu yaşamını yitirdi. Yazar Turan Dursun 4 Eylül'de, SHP Parti Meclisi Üyesi Bahriye Üçok 6 Ekim'de katledildi.

24 Ocak 1993'te Cumhuriyet Gazetesi yazarı Uğur Mumcu, arabasına konulan bomba ile öldürüldü. 2 Temmuz 1993'te Sivas'ta Madımak Otel'i emniyet güçlerinin ve jandarma birliğinin gözü önünde ateşe verildi. Katliamda 37 kişi can verdi. Üç gün sonra 5 Temmuz 1993'te, Erzincan'ın Kemaliye ilçesine bağlı Başbağlar köyünde 33 vatandaşımız kurşuna dizildi. 12 Mart-15 Mart 1995'te İstanbul'da Gazi Mahallesi'nde çok açık provokasyonlar sonucu 17 kişi hayatını kaybetti.

Kısacası, 28 Şubat 1997 tarihli MGK toplantısına kadar "post modern darbe" için her şey hazırdı. Aczimendiler, Müslüm Gündüzler, Ali Kalkancılar, Fadime Şahinler, Sisi'ler; psikolojik harbin her türlüsünü bilen cuntacılar için sıradan elemanlardı. "Demokrasiye balans ayarı" diyerek kurt, kuzuyu yedi. 28 Şubat 1997'deki Milli Güvenlik Kurulu'ndaki kararlarla, Refahyol iktidarı bitirildi. Sonra da Refah Partisi kapatıldı.

28 Şubat, bu ülkede aslında kendisine "laik kesim", "ulusalcı" diyenlerin yüz karasıdır. Cuntacılar tamam, darbe hastasıydılar. Ama onlara destek veren, onur ve demokrasi sınavında yerlerde sürünen siyasetçilere, medya mensuplarına, rant derdine düşen büyük sermayeye, üniversite rektörlerine, YÖK başkanlarına, Genelkurmay Karargâhı'nda ayakta alkış tutan yüksek yargı mensuplarına, sözüm ona sivil toplum kuruluşlarına, barolara, sessiz kalıp darbecileri cesaretlendirenlere, destek verenlere ne demeli?

Dönemin Cumhurbaşkanı Sayın Süleyman Demirel'e bir şey demiyorumErgenekon, Balyoz... Sivas, Maraş...
Darbeye teşebbüs iddialarının özünü oluşturan Ergenekon ve Balyoz davalarının nasıl sonuçlanacağı, Türkiye'nin en önemli gündem maddesidir.


Bu davaları bekleyen en büyük tehlikenin, sulandırılma, bulandırılma ve özünden uzaklaştırılma olduğunu başından beri söylüyoruz. Vesayete payandalık etmiş, 28 Şubat sürecinde mesleki açıdan dibe vurarak cuntacılara teslim olmuş medyada bir mahcubiyet yok. Tam tersine, inceden inceye, kızarmaz bir yüzle "bunu da atlatırız" gayretinde ve havasındalar... Tehlike devam ediyor. Vesayet zihniyeti, yaptıklarından pişmanlık duyduğunu asla söylemiyor. İnkâr edilemez hale gelen onca belgeye, sanık itiraflarına rağmen, sanki hiçbir şey olmamış gibi diklenmeler, meseleyi, "asker düşmanlığı yapılıyor" saptırmasına boğma çabaları hiç bitmedi. Bir yandan da, anlayamadığımız bir gevşeklikle, Sivas, Maraş katliamlarının, faili meçhul cinayetlerin, darbeler için zemin olsun diye yapılmış kanlı provokasyonların üzerlerine hâlâ ciddiyetle gidilmiyor. Hrant Dink ve Muhsin Yazıcıoğlu cinayetlerinin açığa çıkarılmasındaki umut, Sayın Cumhurbaşkanı'nın sahiplenmesi ile devam edebiliyor.

Bugüne kadar yapılmış bütün darbeler, askerî müdahaleler bir bütündür. Maalesef, Silahlı Kuvvetlerimiz, cuntacı bir zihniyetin eline düşmüş. Değilse, 27 Mayıs darbesinden itibaren on yılda bir darbe zeminleri için kaos ortamları hazırlanıp, sıkıyönetimlere, oradan da darbelere nasıl geçilirdi?

Ergenekon ve Balyoz davalarının, yani darbeye teşebbüs davalarının selameti bugün, Sivas ve Kahramanmaraş katliamlarının aydınlanmasına bağlıdır. Bu iki katliam çözülmeden, demokratikleşmenin önü açılamaz.

Bakınız, iki gün önce "Maraş katliamı"nın yıldönümüydü. 33 yıl önce Kahramanmaraş'ta, Sünniler bizzat devletin istihbarat güçleri tarafından kışkırtılarak ve organize edilerek, Alevi ve sol görüşlü vatandaşlarımıza yönelik bir katliam yapıldı. 19-26 Aralık 1978'de meydana gelen olaylarda 111 kişi öldü, 176 kişi yaralandı. 210 ev, 70 işyeri tahrip edildi. Ve 26 Aralık 1978 günü, İstanbul'la birlikte 13 ilde sıkıyönetim ilan edildi. Olaylar sırasında Bülent Ecevit, başbakandı. İlk işi, dönemin İçişleri Bakanı emekli Orgeneral İrfan Özaydınlı'yı görevden almak oldu. Yerine Hasan Fehmi Güneş'i getirdi. Sayın Güneş birkaç gün önce Habertürk televizyonunda Balçiçek İlter'in programında şunları anlattı:

"Kahramanmaraş'ta büyük bir cinayet, bir katliam oldu. Ve ben bu katliamı Kahramanmaraşlıların birbirine yaptığı kanısında değilim. Dışarıdan getirilen, tedarik edilen kişiler Maraşlılara yaptı. Ama tabii bir Maraşlı da alet oldu... Nüfus sayımı yapacağız diye, Alevilerin evi tespit edilmiş, yakılacak evler işaretlenmiş. Bütün bunlardan bir saldırı olacağı anlaşılabilirdi, yönetim bu demek. Gerçi istihbarat bilerek bilgi vermiyordu bize. Ben istihbarat örgütünün oradaki katliama katkı yaptığı konusundaki iddianın aklanmadığı kanısındayım. Engel olmuyor meselesi değil sadece, bizzat katkı yapıyor. Ve bu bildirilmiyor yönetime. Tedbir alınmıyor. Ben, bütün bakanlık görevim boyunca MİT'ten bilgi alamadım. Olayların öncesinde valiye istihbarat verilmedi, askeri çağırmakta da geç kalındı. Gelen asker de yeterli değildi. Tüm bunların sonucu olarak tertip başarıya ulaştı. Askerî darbe olmasını isteyenler Türkiye genelinde sıkıyönetim ilan edilmesini istiyordu, sıkıyönetim ilan edildi.

"Yapılmak istenen oradaki insanları öldürmekten ibaret değil, asıl istenen, Türkiye'nin askerî yönetime devredilmesiydi. Darbe deyin, sıkıyönetim deyin ne derseniz deyin. Tek istenen, bunlar için ortam hazırlamaktı. Demokratikleşme sürecinin önünü kesecek askerî bir rejim getirmek istiyorlardı. Ülke darbenin bir önceki basamağına getirildi. Bunu görmek lazım..."

Evet, şimdi çağrımız var: 1. Sivas ve Maraş katliamlarına TBMM el atmalıdır. 2. Başbakanlık'a bağlı MİT'le ilgili bir soruşturma başlatılmalıdır.Van'dan mektup var...
Vanlıların halini en iyi, benzer bir deprem felaketini yaşayanlar anlar. Bizler 17 Ağustos 1999 depremini Yalova'da yaşadık. Vanlıların durumu bizden daha ağır. Çünkü zor kış şartlarında binlercesi çadırlarda yaşıyor. Maalesef her depremde benzer bir şey oluyor. İlk günlerde müthiş bir yardım seferberliği yapılıyor. Ama zamanla, depremzedeler kendileriyle baş başa kalıyor. Van'dan, tam da bu halimizi anlatan bir mektup aldım. Dilerim, herkes bu sese kulak verir:


İlimizdeki 11 STK'nın kurmuş olduğu Van Ekonomi Konseyi üyesiyim.

23 Ekim ve 9 Kasım'da ilimizde yaşanan deprem felaketinden sonra ilk günden itibaren tüm Türkiye yardım olup Van'a yağdı. Herkes tek yürek oldu. Van girişindeki tabelayı, "Nüfus 74 milyon" olarak değiştirmek geldi içimizden.

İlimize gelerek acımızı paylaşan başta Sayın Cumhurbaşkanımız ve Sayın Başbakanımız olmak üzere tüm hükümet yetkililerine, tüm siyaset adamlarına, tüm sivil toplum kuruluşlarına, yardıma koşan herkese teşekkür ediyoruz. Tarihimizde eşi görülmemiş bir yardım seferberliği yapıldı. Van halkı olarak bunun farkındayız, takdir ve şükranla karşılıyoruz.

Yaşadığımız ilk depremden sonra kamuoyu duyarlığı had safhadaydı. Hayat tam normale döndü derken, 5,6'lık deprem Van'ı esas yıkan deprem oldu. Ve şu anda tüm insanlar çadırlarda. Evi az hasarlı olsa da insanlar evlerine giremiyorlar. Zaten yetkililerin önerisi de bu yönde.

Tüm bunların neticesinde bugün, şehrin 500 bin olan nüfusunun yarısından fazlası şehri terk etti. Valilik köylerde konteynır dağıtımını tamamladı, hızla şehirde kurulacak konteynır kentlerin altyapı çalışmalarını yapıyorlar. Ama nihayetinde temin edilecek konteynırların şehre yetmesi imkânsız. İşverenler çok zor durumda, çalışan personelin bir kısmı zaten çekip gitti. Kalan personeli burada tutmakta zorlanıyorlar. Çoğu esnafın işyerleri zarara uğramış durumda. İyi kötü işyerini açan esnafımız da ticaret yapamıyor. Kimse alışveriş yapmıyor. Ama işveren maaş ödemek zorunda, çekini ödemek zorunda... Tüm bu ve benzeri problemler dile getirildiğinde, belki de dile getirme şeklinden dolayı kamuoyunda, "Van'a dünyanın yardımı yapıldı, hâlâ memnun değiller" gibi bir algı olabilir. Bu, bizleri inanınız çok üzer, çok rahatsız eder.

Pekiyi neler yapılmalı?

En acil ihtiyaç barınma. Bu sorun hızlıca halledilirse, biz insanımızı Van'da tutarız. Hatta giden insanlarımızı da hızlıca geri getiririz. Sadece devletimizin gayretleriyle bu sorunun üstesinden kısa zamanda gelmemiz imkânsız. Gücü yeten, imkânı olan herkesten konteynır istiyoruz. SSK primlerinin 1 yıl boyunca karşılanması gerekiyor. Kamu ve özel bankalardan alınmış krediler 1 yıl boyunca faizsiz ertelenmeli. KOSGEB'in kredilerine bankalar aracılık ediyor. Esnafımız krediye başvurduğunda Van dışından ipotek isteniyor. Kredibilitesi yetersiz esnafımız bu krediden faydalanamıyor. Bu süreç kolaylaştırılmalıdır. KOSGEB'in verdiği üst limiti 100 bin TL olan kredi, birçok işveren için az. Yanında 50, 100, 200, 400 işçi çalıştıran işletmelerimiz var. Bu işletmelerin, mevcut çalışanlarını istihdam etmeye devam edebilmeleri için 2 yıl ödemesiz 5 yıl vadeli faizsiz ya da çok düşük faizli yüksek meblağlı kredilere ihtiyacı var. Van yeniden inşa ediliyor. TOKİ, Van'a yaklaşık 100 bin konut yapacak. Bu konutlar yapılırken hem işgücü hem de malzeme Van'dan temin edilmelidir. Ayrıca uygun şartları haiz Vanlı işadamlarına öncelik verilmelidir. Eğer bu önlemler alınmazsa, fiziksel depremden sonra yaşanacak sosyal depremin faturası çok daha ağır olacaktır. Bu tedbirlerin bütçeye yükleyeceği yükten katbekat ağır bir tabloyla karşı karşıya kalacağız. Van halkı adına sesimizi, bir de sizlerin vasıtasıyla yetkililere duyurmak istiyoruz.

İlginiz için teşekkür ediyorum. Ali Çiçeksay. Van Aktif Sanayici ve İşadamları Derneği Yönetim Kurulu Başkanı.Deprem, miting, provokasyon...
Van ve Erciş'i vuran deprem, müminler açısından İlahî bir ikazdır. O'ndan habersiz hiçbir şey olmuyor. Kıtaları kaydıran da O, fay hatlarında enerji biriktiren de O.



Tabiata kanunları koyan da O. Kanunları bir kenara koyup, mucizeleri yapan da O. Bu bizim inancımız. O zaman, koskoca bir depremin zamanlamasına kafa yormamız gerekmez mi?

İlahi ikaz, Allahualem, bizim kardeşliğimizle ilgili. Çünkü bu topraklarda ısrarla ve haince bir Türk-Kürt çatışması ile kardeşliğimiz, birliğimiz, dirliğimiz hedef alındı. Gönüllerimizi bir arada tutan sadece inancımız, ortak değerlerimiz kaldı. O değerlerden kopartılan yeni nesiller eliyle sağlam zeminlerden, çürük zeminlere çekiliyoruz...

Allah, bize, bizi bir arada tutan tutkalı hatırlatıyor: Kardeşliğimiz... Deprem sonrasında olana bakar mısınız? Deprem bölgesine yardım yağıyor. Devletin imkânları, sivil toplumun imkânları seferber oldu. Fert fert hayırsever insanlar yardıma koşuyorlar. Battaniyeler ile su ile ekmek ile seyyar mutfaklar ile kan ile ter ile kucaklaşmaya koşuyorlar. Şu anda Van, Türkiye'nin kalbidir. Bu yürekten sarılma, bu içten kucaklaşma herkesi bir daha, bir daha düşünmeye sevk etmelidir. Parti tüzüklerinden kardeşlik kelimesini kaldıranlar bile şimdi kardeşliğin kokusunu hatırladılar... Bugün, kardeşliği hafife alanların, yüreğin gücünü küçümseyenlerin nerede yanlış yaptıklarını sorgulama günüdür. Daha önümüzde tuzaklar, her köşe başında kurulmuş pusular var. Hepsini ama hepsini bizim kardeşliğimiz bozacaktır. Yüreğimizi konuşturalım; Türk-Kürt ne demek, biz kardeşiz. İşte deprem, İlahî üslubun dili ile bize kardeşliğimizi hatırlatıyor, belki de son dönemeçte en büyük ikazı yapıyor.

Çözüm kardeşliğimizde ve herkesin eşit yurttaş olduğu, hukukun üstünlüğü ile taçlanmış demokratik ileri Türkiye'dedir. Herkes sorumluluğunun gereğini yapmalıdır. Sözü, İstanbul'da yapılması planlanan milyonluk mitinge getirmek istiyorum.

En önde bulunan 24 sivil toplum kuruluşu tarafından oluşturulan "Birliğe Çağrı Platformu", mitingi; artan terör olayları neticesinde şehit düşen polis, asker ve sivil halkın acısını, toplumun her kesiminin, derinden hissettiğini belirterek bu olaylara tepki göstermek için yapacaklarını söylüyor. İyi niyetlerinden şüphe duymayabiliriz. Ama kanaatimce yanlış yapılıyor. Doğu'da deprem acılarının sarılmaya çalışıldığı bir sırada, Batı'da Türkiye'nin en büyük şehrinde milyonlarca insanın sokaklarda sloganlar atmasını doğru bulmuyorum. Bu kalabalıklar her türlü provokasyona açıktır. Cumhuriyet mitinglerinden netice alamayanların yüz binlerin arasına sızmasını kimse önleyemez. Sahibi Kürt olarak ilan edilecek işyerlerine saldırılar yapılabilir. Kardeşlik adına, yaraların sarılması adına, depremle doğan en büyük fırsat dinamitlenebilir.

Kaldı ki, hangi iyi niyetle olursa olsun, bu tür mitingler, gösteriler, çözümü halka havale etme yanlışlığının tezahürüdür. Sokak, darbelerle sabittir, bizim ülkemizde vesayetçilerin aletidir. Şehit cenazelerinde 25 yıldır "Şehitler ölmez, vatan bölünmez" diye bağrılıyor, ama yara daha da derinleşti. Şimdi öfke değil, şefkat zamanıdır.

Bir gerçeği de unutmayalım. Bu ülkede gücü halka yeten darbeciler, bu toplumu hep kutuplaştırarak, vuruşturarak gayelerine ulaştılar. Sağcı-solcu, ilerici-gerici, laik-dindar kutuplaştırmalarından sonra ellerinde tek bir şey kaldı: Türk-Kürt çatışması...

Sütten ağzı yanan, yoğurdu üfleyerek yer. Tekrar ediyorum, mitingi tertipleyenlerin iyi niyetinden şüphe etmemek başka şey, provokasyonlara karşı uyanık bulunmak başka şey. Herkesin dikkatli, temkinli olması gereken günlerin içerisinden geçiyoruz. Sorumluluğu olan herkesi sağduyuya davet etmemiz gerekiyor.

Depremin getirdiği şefkat ve kardeşlik atmosferini, yaralarımızı sararken sokaklarda yürümenin doğru olmayacağını gerekçe göstererek bu mitingden tamamen vazgeçilebilirBarla: Zulmettiniz de ne oldu?
Bediüzzaman Said Nursi'nin, 1927-1934 yıllarında, Isparta'nın Barla nahiyesindeki sürgün hayatını anlatan "Allah'ın Sadık Kulu" filmini önceki gün seyrettim. Seyircinin neredeyse tamamı, muhafazakâr ailelerdi. Göze en çok çarpan ise yarıya yakın seyircinin, 10-15 yaş arasındakiler olmasıydı.

Çocukların gelmesi çok isabetli olmuş. Bediüzzaman'ın çocuklara olan sevgisi, onlara gösterdiği şefkat ana temalardan birisiydi. Bu yeni yaklaşım, Üstad Hazretleri'ni çok sevimli kılıyor. Zaten bu film, esas itibarıyla Bediüzzaman'ı ilk defa tabii haliyle, bir insan olarak, bizlerle beraber yaşayan, içimizden biri olarak gösteriyor. Derinleştikçe sığ görünen, insanlardan bir insan var karşımızda...

Barla'daki 7 yıllık sürgün hayatı ibretlerle dolu. Bütün peygamberlerin döneminde müminlere ne kötülükler, düşmanlıklar yapılmışsa, inananlar tarihin her döneminde ne çileler çekmişse, ne işkenceler görmüşse, Bediüzzaman Said Nursi de aynılarını yaşamış. Zaten, Allah yoluna girince, çekmeyen yoktur. Fakat film bittiğinde, zihnimden geçen şu oldu: Allah'ın tuttuğuna kimse bir şey yapamaz, O'nun bıraktığını da kimse tutamaz... Üstad Hazretleri ne güzel söylüyor: İnsanlar zulmeder, kader adalet eder. Acılar sancılara, sancılar arayışlara kapı aralar.

Filmde, bir husus çok güzel işlenmiş. Karayolu ulaşımının olmadığı, sadece kayıkla gidilebilen bir nahiyede, birkaç kişinin kâğıt parçalarına yazdığı risaleler, Eğirdir ilçesine, oradan Isparta'ya, oradan bütün Anadolu'ya yayılıyor, yüz binlere ulaşıyor. Ve bunu sıradan insanlar yapıyor.

Burada durmalıyız. Allah, büyük işleri hep toplumun "sıradan" kabul ettiği insanlara gördürüyor. Ölçü, insanlara değil, Allah'a aittir. Makam, rütbe, zenginlik, geniş aile, kuvveti elde bulundurma, dünyanın insanlara ait ölçüleridir. Allah ise şaşırtır, insana aczini anlatır. Bir köyden alır bir kulunu, önce sarıp sarmalar, korur, düşmanlıklardan uzak tutar, sonra güçlendirir, dünyalara konuşturur. En büyük örnek Efendimiz (sas) değil mi? Mekke ile Medine arası yaklaşık 400 kilometrelik bir yol. Taşlık, kayalık kupkuru bir arazi... Peygamberimiz (sas) arkadaşı Hz. Ebubekir'le bu yolu yürürken, o esnada dünyada ne krallıklar, sultanlıklar vardı. Dünya, onlar için kim bilir ne kadar hayati hadiselerle meşguldü. Bu yolu yürüyen ise iki kişiydi. Fakat insanlık tarihini, o günün insanlarının çok önemsediği savaşlar değil, bu yürüyüş değiştirdi. Çünkü asıl kazananlar, hep Allah'a sadık kalanlardır...

Barla'da o risaleler, evet sıradan insanlar eliyle, hem de dönemin bütün takiplerine rağmen yüz binlere ulaşıyor. "İncir ağacını, incir çekirdeğine taşıtan Allah", Barla'yı da bir çekirdek yapıyor... Dikkatimizi ne çekiyor? Barla'da bir avuç ama samimi insan, Said Nursi'yi bağırlarına basıyor. Bunu da çok önemsemeliyiz. Milletin sahiplenmesi çok kıymetlidir. Bir dava, bir hareket millete mal olmalıdır. Millete yaslanmayan, eninde sonunda devrilir gider.

Filmde, Bediüzzaman'ın önünü kesmeye çalışanların yaptıklarını seyrettikçe, hep günümüzle irtibatlar kurdum. Yalanlar, iftiralar, karalamalar, korkutmalar hepsi bugün de var. Dağlara, bir orduya yetecek kadar silah gizleme yalanı ile bugünün darbecilerinin, Kafes Eylem Planı'nda, "ışık evler"e silah koyup, terör örgütü davası açma hesapları arasında ne fark var? Film bittiğinde ister istemez şöyle düşünüyorsunuz: Zulmettiniz de ne oldu?

Vesayet sisteminin; sırf dine yöneliş olmasın, millet mazisi ile bağlarını hatırlayıp, kendi değerleri üzerinde yükselmesin diye susturmaya çalıştığı Said Nursi'yi daha yakından tanımaya, bilmeye ihtiyacımız var. Yeni nesiller, onu tanıdıkça daha çok sevecekler. Allah'ın Sadık Kulu filmi, bu yönde atılmış güzel bir adım. Aynı zamanda cesur bir adım. İnanıyorum ki, ileride hem teknik, hem senaryo hem de görsellik açılarından çok daha güzel eserler verilecek.

İlkleri kutlayıp yüreklendirmek gerekiyor...AB'ye girmediğimiz iyi mi oldu?
Avrupa Birliği ile ilişkilerde sıkıntılı bir dönemden geçiyoruz. Türkiye'nin ekonomi ve kalkınmadaki başarısı, bazı çevrelerde, "AB'ye artık gerek yok" gibisinden bir hava da estiriyor.


Avrupa Birliği'nin halen tarihinin en büyük krizlerinden birini yaşıyor olması bu havayı destekliyor. Öngörülemeyen bu kriz Yunanistan, İtalya ve İspanya başta olmak üzere AB bünyesini sarsıyor. Geçtiğimiz hafta Brüksel'de 8-9 Aralık 2011 Zirvesi yapıldı. Yeni tedbirler ve karar alındı. Krizi aşmaya çalışıyorlar.

Anlaşılır milliyetçi hislerle, ayrıca kültür ve inanç farklılıkları gerekçesiyle, hem Türkiye'de, hem de Avrupa'da, bizim üyeliğimizle ilgili tepkileri biliyoruz. Her iki tarafta da kuvvetli "Türkiye'nin üyeliğine hayır" lobileri de var.

Avrupa'da etkili bazı güç merkezleri, Türkiye'nin Müslümanlığını gerekçe göstererek üyeliğimize direnç gösteriyorlar. İslam ve Türk düşmanlığının körüklendiğini de görüyoruz. Almanya'da ortaya çıkan Neonazi cinayetlerinin, artan ırkçılığın hafife alınmaması gerekir. Ayrıca Türkiye'nin, yakın gelecekte Avrupa'nın en büyük ve en dinamik nüfusuna sahip olacağı gerçeği, bölgesinde giderek güçlenmesi de bu güç merkezlerini rahatsız ediyor.

Fakat onlardan daha önemlisi, Türkiye'deki vesayetçi rejimin AB üyeliğimiz konusundaki direncini ve engellemelerini görebilmektir. Vesayet sistemi, Türkiye'yi içine kapalı bir rejimle yönetme taraftarıdır. Çünkü imkânları, etkileri ve güçlü konumları, buradan geliyor. Ne demek istediğimi AB Bakanı Sayın Egemen Bağış'ın, geçenlerde Hürriyet gazetesinde çıkan röportajındaki ifadelerinden anlatmaya çalışayım. "AB süreci olmasaydı neler eksik olurdu?" sorusuna, Sayın Bakan'ın cevabı şöyle:

"AB süreci olmasaydı hâlâ Devlet Güvenlik Mahkemeleri olurdu. TRT'nin ve YÖK'ün yönetiminde birer general olması hukuken zorunluluktu, bu değişti. 24 saat Kürtçe yayın varsa, Atatürk'ten sonra ilk defa bir Cumhurbaşkanı cemevine gittiyse, Dersim Katliamı nedeniyle özür dileme erdemi gösteren Başbakanımız varsa, Akdamar'da Ermeni vatandaşlarımız 112 yıl aradan sonra, Sümela'da Rum vatandaşlarımız 88 yıl sonra ayin yapmaya başladıysa, çocuklarımızın oynadığı oyuncaklarla ilgili endişelerimiz yoksa, yediğimiz yemekler daha hijyenik olduysa AB'nin katkısı vardır."

Ben şunu da eklerim; askeriye üzerinde sivil denetim giderek artıyorsa, Ergenekon ve Balyoz davaları, askerî mahkemelerde değil de, Silivri'de devam ediyorsa, bunlar, AB İlerleme Raporlarındaki uyarılardan ve meseleyi takip etmelerinden dolayıdır. Ki, bütün bunlara rağmen, daha alınması gereken epey yol var...

Türkiye'nin vesayet sisteminden kurtulmasında Avrupa Birliği'nin desteğine ihtiyacı var. Çünkü vesayetçi statükonun önündeki en büyük engel Avrupa Birliği'dir... AB üyeliği, Türkiye'nin demokratikleşmesinin, en önemli teminatlarından biridir.

Askerî vesayetin bittiğini zanneden varsa, yanılır. Daha geçenlerde "İnternet Andıcı" davasının en önemli sanıklarından bir general yurtdışına kaçtı. Yani kaçırıldı. Vesayetten kurtulma, demokrasiye geçme sürecinin en kritik, en hayatî döneminden geçiyoruz. Anayasal, kalıcı ve esaslı tedbirler alınmazsa -Allah korusun- kin, nefret ve acımasızlık dolu bir rövanş için pusuda bekleyenler geri dönerler...

Türkiye'nin AB üyeliği, stratejik bir karardır. Kendimiz kalarak dünya ile entegre olma ve küresel bir barış için, Türkiye'nin AB üyeliği önemli bir kilometre taşıdır. Birleşmiş Milletler'in Medeniyetler İttifakı projesinin en önemli merhalesi de Türkiye'nin AB üyeliğidir.

AB'nin yaşadığı son büyük kriz, cayma gerekçesi yerine, Türkiye için tarihî bir fırsat sunmaktadır. AB karar merkezleri, Türkiye'nin önemini daha iyi anlamaya başlamışlardır. Türkiyesiz bir AB'nin küresel aktör olamayacağı konuşulmaya başlanmıştır. Bu bizi böbürlendirmemeli, kasmamalıdır.

İç siyasetin esiri olup geniş ufukları terk etmeyelim..Ergenekon davası, PKK'yı ürkütüyor...
Kürt şair, yazar ve siyasetçi Kemal Burkay, yasaklı olduğu için 30 yıldır İsveç'te yaşıyordu. 3 ay önce Türkiye'ye döndü. Konuşuyor, röportajlar veriyor. O da Kürt sorununun çözümünü istiyor. Ama PKK-KCK-BDP çizgisinden çok farklı bir duruşu, söylemi var. Burkay'la, geçtiğimiz pazartesi günü Yeni Şafak gazetesinde Murat Aksoy'un yaptığı röportajdan bölümler alıyorum:


"Yükselen barışçı Kürt siyasetine karşı geçmişte, kontrgerilla devreye kondu. Kontrgerilla eylemleri, halka yönelik baskılar, bir bakıma barışçı biçimde gelişen mücadeleyi, şiddete yöneltmek için yapıldı. 1960-70'lerde barışçıl ve kitlesel biçimde gelişen Kürt hareketi, 1980'lerde PKK eli ile şiddete yöneldi ve giderek harekete, şiddetin dili ve yöntemleri egemen oldu. PKK bizden sonra sahneye çıktı ve bizleri hedef gösterdi. Bizlere şiddet uyguladı. Bu tavır 1980'lerde de bugün de aynı. Belki yöntemi biraz yumuşadı, ama bakış aynı. "Kürtleri ben temsil ederim, benden başkası haindir" anlayışı, bizim diyalog çabalarımıza rağmen değişmedi.

(Kürtler, PKK vesayetinden kurtulmaya, bunu talep ve ısrar etmeye hazır mı?) "Şimdilik bu yönde kitlesel ve çok etkili bir hareket yok. Kitlelerin gönlünde olsa da bu, henüz söze ve eyleme yeterince dökülmedi. Çünkü silahların sesi, kitlelerin sesini bastırıyor. Onların taleplerini, duygu ve düşüncelerini özgürce dile getirmeyi engelliyor. Bana göre bir korku var.

"Tabii ki açılım ve çözüm sürecindeki duraklamada, AK Parti'nin yalnız kalmasının payı büyük. Bu süreçte CHP ve MHP'nin açılıma destek vermemesini, siyaseten haklı bulmasam da anlayabilirim, ama beni asıl hayal kırıklığına uğratan BDP ve PKK oldu. Onlar ilginçtir, ne demokratik açılıma ne de Ergenekon davalarına yeterince destek vermediler.

"Ergenekon davası ürkütüyor. Ergenekon birtakım ilişkilere ışık tutuyor. Bu ilişkiler ağının açığa çıkmasından korkuldu herhalde... Ergenekon hem devletin içinde örgütlenmiş, hem de solun ve Kürt hareketinin içine elini uzatmış. Ergenekon ortaya çıkarken bu kesimlerin tedirgin olması veya karşı çıkması ancak böyle izah edilebilir.

"PKK'nin eylemsizlik ilan ettiği dönemde ordu, AK Parti'nin açılım politikalarına rağmen operasyonlara devam etti. Operasyonların durduğu zamanda bu kez Reşadiye olayı, Dörtyol ve Kastamonu olayları oldu. Bunlar kuşkulu ve çözüm sürecine hizmet etmeyen eylemlerdi. Hele 12 Haziran seçimlerinden sonra BDP'nin boykotu, PKK'nin ise eylemlerini tırmandırması son derece yanlış oldu.

(1999-2004 arasındaki çözüm şansı vardı. Kullanılamadı mı sizce?) "Demek ki dağda PKK'li silahlılar olmasını istediler. PKK'yi yedekte tuttular... Kanımca en başta PKK'yi Güneyli Kürtlere, yani Kürdistan Federe bölgesine karşı kullanmak için. Biliyorsunuz geçmişte de PKK birçok kez (1992, 1995 ve 1997'de) Güneyli Kürtlere, KDP ve KYB'ye karşı savaştı. Bunda Kürtlerin hiçbir çıkarı yoktu, ama özellikle Suriye ve İran'ın etkisiyle PKK bu işe sürüklenmişti. Nitekim bir ara Karayılan'ın kendisi, 'Türkiye bizim Güneyli Kürtlerle savaşmamızı istiyor' diye açıklama yaptı. Öcalan bir keresinde görüşme notlarında, 'Benimle görüşen subay, tüm gerillaları güneye geçirme, 500 kadarı içerde kalsın, lazım olur' dediğini açıklamıştı. Nitekim lazım oldu da. PKK 1999-2004 döneminde silahlı eylemleri durdurmuştu. Ama AK Parti'nin seçimleri kazanıp hükümet kurmasından itibaren durum değişti.

"AK Parti'ye karşı Ergenekon, Sarıkız, Ayışığı vb. bir dizi darbe planının devreye konduğu dönemde, daha önce 'hata yaptık, silahları tümden bırakıyoruz' diyen Öcalan ve PKK, 1 Haziran 2004'te yeniden silahı devreye soktu. Bu dönem, tam da AK Parti'ye karşı cunta hesaplarının yapıldığı dönemdir. Belli ki derin devlet, AK Parti'ye iktidar olanağı vermemek, hem Kürt sorununun çözümünü hem de Türkiye'nin AB üyeliğini ve demokratikleşme sürecini engellemek, başka bir deyişle statükoyu korumak için harekete geçti..."Allah'ın sadık kulu' ne diyor?
Bugün, Bediüzzaman Said Nursî'nin, Isparta'nın Barla beldesinde 1927-1934 yılları arasındaki 7 yıllık sürgün hayatını anlatan "Allah'ın Sadık Kulu" filmi, yurt çapında 234 salonda gösterime giriyor. Samanyolu Yayın Grubu'nun, 3,5 yıl süren çalışmasının ürünü olan film; "Motion capture" tekniğiyle Türkiye'de yapılmış ilk uzun metraj 3D animasyon film olma özelliğine sahip.



Filmi, ben de çok merak ediyorum. İnşallah bugün eşimle birlikte seyredeceğim. Çarşamba günkü yazımda da bir değerlendirme yapmaya çalışacağım.

Said Nursî, dinimizin mazlumlarındandır. Zaten Allah için yola çıkıp da, eziyet görmeyen, çekmeyen yoktur. Boşuna denmemiş; "kahrın da hoş, lütfun da hoş"... Bediüzzaman Hazretleri, kendi değerlerinden gurbete düşen, kendisi olmaktan hızla uzaklaşan koskoca bir millete, iman hakikatlerinin gücünü, kıymetini hatırlatan ve uçurumun başında durarak manevî bir set oluşturan kahramanlardan biri, belki de en büyüğü... Mehmet Akif merhumun, "Bâri bir 'yok!' der sadâ yok mu?" diye inlediği zamanların, derinlerden gelen gür sadâsı... Sadece set oluşturmakla kalmamış, müspet ilimlerle dinî ilimlerin bütünleşmesi gerektiğini savunmuş, fenden, teknolojiden bîhaber hale gelmiş ülkemizde, ezberleri bozarak yeni bir çığır açmıştır. Bugün Türkiye'nin en önemli meselesi olan Kürt sorunu için 80 sene önce yazdığı reçeteler, birliğimiz ve kardeşliğimiz için hâlâ değerini koruyor.

Fakat yeni nesiller onu tam bilmiyor. Hele vesayet sisteminin tekerine çomak soktuğu için, uğradığı eziyetlerin yanı sıra, "Kürt isyancısı", "şeriatçı", "Cumhuriyet düşmanı" yaftalamaları ile karalanması, itibarsızlaştırılmak istenmesi yüzünden hâlâ bazı kesimlerce yanlış tanınıyor. Filmin en fazla, yeni nesillerde Said Nursî'yi doğru tanımak, sevmek, onun fikirlerinden, eserlerinden istifade etmek yolunda bir zihnî uyanış vesilesi olma ve merak uyandırma açısından çok faydalı olacağını düşünüyorum.

Bu filmin yapılmış olması, şunu da anlatıyor: Hakikatlerin üstü örtülemez. Kristalleri çamura bulamak, onların kıymetini azaltmaz. Gün olur, devran döner; hakikat erleri gelir, o çamurları yıkar, siler ve onların göz kamaştırıcı güzelliklerini ortaya koyarlar. Bediüzzaman'a zulmedenlerin, onu defalarca zehirleyenlerin, 80 küsur yaşına rağmen memleket zindanlarında dolaştıranların, bugün, pek çoğunun ismini bile hatırlamıyoruz... Ama o memleket zindanları bugün birer sinema salonu oldu ve milyonlar ona koşuyor.

Bediî, kelime anlamıyla, eşi görülmemiş, çok güzel demek. Said Nursî, zamanının eşi görülmemiş alimi, tasarruf ve irşad sahibidir. Görülüyor ki, vefatından sonra da fikirleriyle, ilmiyle, duruşuyla zamanımıza da ışık tutuyor. Hatta daha ileri giderek diyebilirim ki, Türkiye'nin demokratikleşmesine, muhafazakâr demokratların destek vermesi konusunda yol göstericilik yapıyor. Bu ifadeleri abartılı bulacaklar için onun bazı ifadelerini hatırlatayım: "Eğer lâik cumhuriyet soruyorsanız, ben biliyorum ki, lâik manası, bîtaraf kalmak, yani hürriyet-i vicdan düsturuyla, dinsizlere ve sefahatçilere ilişmediği gibi, dindarlara ve takvacılara da ilişmez bir hükümet telâkki ederim." (Şualar, s. 317)

"Malûmdur ki, her hükümette muhalifler bulunur. Asayişe, emniyete dokunmamak şartıyla, hiç kimse vicdanıyla, kalbiyle kabul ettiği bir fikirden, bir metottan dolayı mesul olmaz. Bu hukukî bir mütearifedir...

Haksızlığa karşı, zulme karşı, kanunsuzluğa karşı muhalefet, hiçbir hükümette suç sayılmaz; bilâkis, muhalefet meşru ve samimi bir muvazene-i adalet unsurudur." (Tarihçe-i Hayat, s. 564)

"Adalet müessesesi hiçbir cereyana kapılmaz, hiçbir tarafgirliğe kaymaz. Bu, din ve vicdan hürriyetinin bir ana umdesidir ki, komünist olmayan Şarkta, Garpta, bütün dünya adalet müesseselerinde cari ve hâkimdir." (Tarihçe-i Hayat, s. 564)

İnanıyorum ki, Allah'ın Sadık Kulu filmi, göreceği teveccüh ile Üstad Hazretleri'nin ruhunu da şad edecektirHalil Berktay'a cevap vermelisiniz...
KCK tutuklamalarının, soldan gelen bazı liberal/demokrat aydınlarla, bizler gibi sağdan gelen demokratları, bir yol ayrımına getirdiğini yazmıştım.


Ve ilk ayrılığın altını çizmiştim: Bu aydınlar, KCK ile ilgili tepki verirken, PKK şiddeti ve terörü söz konusu olunca tepkisiz kalıyorlar... Ya görmezden geliyorlar, ya "haklı savaş" diye bir gerekçeyi zımnen kabulleniyorlar ya da bir iki satırla geçiştiriveriyorlar.

Son örnek, Kartepe deniz otobüsünü kaçıran teröristle ilgili. Üzerinde bomba düzeneği bulunan biri tarafından, yirmiden fazla sivilin saatlerce rehin alınması, her an ölümle burun buruna olmaları, dünyanın her yerinde bir terör eylemidir. Böyle bir eylemin Kürt meselesinin çözümü ile ilgisi olabilir mi? Sözünü ettiğimiz aydınlardan, bu eylemi kınayan bir tepki görmedim. Herkesi eleştiren, Başbakan'a durmadan açık mektuplar yazan bu arkadaşlar, bir gün de, Sebahat Tuncel'e, Selahattin Demirtaş'a ve Öcalan'a açık mektup yazmalı değiller mi?

Neyse ki, bu aydınları, sadece biz sağdan gelenler eleştirmiyoruz. Soldan gelenler içinde de olan biteni gören, vicdan ve insaf adına sesini yükselten demokratlar var. Ahmet Altan gibi, Halil Berktay gibi...

Prof. Dr. Halil Berktay, Sabancı Üniversitesi öğretim üyesi. Taraf'taki yazılarından ve Habertürk televizyonunda Belkıs Kılıçkaya'nın sunduğu Doğru Açı programındaki sözlerinden alıntı yapmak istiyorum:

"Büşra Ersanlı'nın tutuklanmasını protesto eden 700 küsur imzalı bir bildirinin ardından, (ben gördüğümde) 230 kişinin imzası olan bir bildiri daha çıktı. 'Üniversite ve siyaset üzerindeki baskıya dur diyebilmek için BDP Siyaset Akademisi'nde ders vermek istiyoruz!'

"O akademide,'ezilen millet'in 'haklı savaşı'nın ya da KCK'nın (hegemonik, despotik karakterine pek çok yorumcunun dikkat çektiği) programının, en azından teorik esaslarının, veya son bir yılda attıkları Meclis boykotu, Çukurca ve 'yeniden savaş' dahil bütün adımların, 'haklı'lığının altının çizilmediğini, tasavvur etmemiz mümkün mü?

"Gidip katıldığımız, içinde yer aldığımız şeyin, bizim dışımızdaki boyutlarının, siyasal ve düşünsel sorumluluğu, bize hiç ama hiç bulaşmayabilir mi? 'Görmedim, duymadım. Bilmiyordum. Beni ilgilendirmez...' Bir sol aydın, sol demokrat, böyle diyebilir mi? Gelmiş geçmiş nice devlet görevlisinin 'gözlerimi kaparım, vazifemi yaparım' tavrına kızarız, haklı olarak. Ya bizim siyasî ahlâk anlayışımız nicedir?

"BDP Siyaset Akademisi öğrencilerine, Öcalan etrafındaki 'kişiye tapma kültü'nün sakatlığını anlatabilir misiniz örneğin? Anayasa referandumundaki boykotunda, Meclis'e girmemenin de felâket olduğunu ve savaşın yeniden başlaması stratejisine eşlik ettiğini; KCK'nın Kürt halkının kaderi üzerine tekel ilân etmesinin, demokrasiye sığdırılamayacağını, çıkıp BDP parti okulunda dobra dobra söyleyebilir miyiz? Söyletirler mi size? Ya da, söyletmeyeceklerini, pekâlâ biliyoruz da, aslında her türlü şiddete çok da karşı olmadığımız; "devrimcilik" ve/veya her zaman (sırf) devlete karşı olmak uğruna bazı biçimlerine içten içe sempati duymaya devam ettiğimiz için mi, BDP Siyaset Akademisi'nde ders veririz, diye ortaya atlayabiliyoruz?

"Özetle, silâhlı bir örgütün gölgesinde, vesayeti altında siyaset yapmaya devam eden bir 'ikinci kademe' partisinin, vitrinindeki süs, entelektüel yol arkadaşı olmayı kabul edemem.

"Bazı aydınlar, KCK operasyonlarına karşı gösterdiği ilgiyi Siirt'te bir aracın içinde öldürülen dört genç kız, ya da Bingöl'de canlı bomba tarafından öldürülen sivil vatandaşlar için göstermiyorlar. Devlete çok kolay 'hayır' derken PKK, KCK ve BDP'ye 'hayır' diyemiyorlar. Büşra Ersanlı ve Ragıp Zarakolu'nun tutuklanmasına imza veren pek çok insan, intihar saldırısında ölen kadın ve çocuklar hakkında ağzını açmıyor. Sert duruş sergileyemiyor. O vahşetin karşısına net biçimde dikilmiyorlar. Sadece devlete hayır demeyi esas alıyorlar..."

Evet, Halil Berktay'a cevap vermelisiniz.MİT, yargı ve yeni anayasa...
Aniden patlak veren her problem, sivillerin yeni bir anayasa yapmasının ihtiyaç ve önemini kavramamıza yeter.


Artık herkes görmeli ki, Türkiye'nin bugün tartıştığı bütün temel sorunlar; özgürlük, bir arada yaşama, uzlaşma, demokrasi, istikrar, insan hak ve onuru temelli yeni bir anayasa ihtiyacını anlatıyor...

Dün itibarıyla yaşadığımız sorundan başlayım. KCK konusunda yargı ile MİT arasında patlayan sorunu ele alalım. Herkes şaşkın. Hükümet, muhalefet, medya ayakta... Sorular peş peşe geliyor: MİT'in aslî görevi nedir? Yıllarca görevdeki orgenerallerin müsteşarlık yaptığı MİT, Başbakan'a bağlı olduğu halde, neden sivil iradenin dışında tutulmuş ve buna seyirci kalınmıştır? MİT, hukuk dışı operasyonlar ve provokasyon yapar mı? JİTEM-MİT ilişkileri nedir? MİT başkanları ifade verir mi, vermez mi? Verirse nasıl ifade verir? Kurumlar arasındaki net sınırlar nedir? Bu soruların tamamı, temelde bir anayasa meselesidir.

Alınız, cumhurbaşkanının görev süresini. Referandumda cumhurbaşkanını halkın seçmesi kabul edildi ama Sayın Gül'ün görev süresi hâlâ tartışma konusu. 7 yıldır diye bir yasa çıkartıldı ancak tartışma bitmedi. Mesela CHP, "Ağustostan itibaren Gül'ü cumhurbaşkanı olarak tanımayacağız." diyor. Anayasa Mahkemesi'ne gitmeleri de söz konusu. Silivri'de tutuklu milletvekillerinin durumu, Genelkurmay başkanlarının nerede yargılanacağı, Silahlı Kuvvetler'in Başbakan'a mı, Milli Savunma Bakanlığı'na mı bağlanacağı, kuvvetler ayrılığının sınırlarının netleştirilmemiş olması hepsi temelde bir anayasa meseledir. Yine laiklik-dindarlık tartışmaları, üniversitelerdeki başörtüsü sorunu, üniversiteyi bitirenlerin kamu görevlerinde başörtülü olup olamayacakları, üniversiteye girişte imam-hatip lisesi ve onlarla birlikte tüm meslek lisesi mezunlarına çıkarılan engeller, Alevi meselesi, Kürt meselesi bunların da hepsi temelde bir anayasa meseledir. Yeni bir anayasa yapılması, bu kadar hayatî olduğu halde, hâlâ yapılır mı, yapılamaz mı sorusu kafaları kurcalamaya devam ediyorsa, yazık değil mi bu ülkeye?

Şimdi gelelim, dikkatlerden kaçan en önemli meseleye. Yeni cumhurbaşkanını halk seçecektir. Cumhuriyet tarihinde bu bir ilktir. Halkın seçtiği cumhurbaşkanı Çankaya'da, daha güçlü bir konumda olacaktır. Acaba yeni anayasa çalışmalarında bu yeni durum dikkate alınmakta mıdır? Şahsen ben böyle bir hazırlığı hiç duymadım. Hâlbuki en başta bu mesele çözülmelidir. Çünkü öncelikle, halkın seçtiği, konumu güçlenmiş cumhurbaşkanının yetki ve görevleri belirlenmelidir. Bu öylesine önemlidir ki, üç temel soruyu cevaplamak zarureti vardır. Yeni anayasada, sistem; 1) Parlamenter sistem mi olacaktır? 2) Yarı başkanlık sistemi mi olacaktır? 3) Başkanlık sistemi mi olacaktır?

Parlamenter sistem korunacak ve güçlendirilecekse, Cumhurbaşkanının mevcut yetkileri şimdiki gibi kalsa bile problem çıkacaktır. Bugünkü Anayasa'ya göre, "Cumhurbaşkanı, gerekli gördüğünde Bakanlar Kurulu'na başkanlık etmek ya da Bakanlar Kurulu'nu başkanlığı altında toplantıya çağırmak" yetkisine sahiptir. Halkın seçtiği cumhurbaşkanı, bu yetkisini her Bakanlar Kurulu toplantısı için kullanırsa ne olacaktır?

Yeni anayasada, yarı başkanlık ve başkanlık sistemleri öngörülecekse, bunların ciddi olarak tartışılması gerekmektedir. Bu konuda AK Parti'nin görüşü çok önemlidir. Sayın Başbakan, 1 Mayıs 2011'de Show TV'de yayınlanan "Siyaset Meydanı Seçim Özel" programında; "Benim kişisel eğilimim, şu anda başkanlık sisteminin, çeşitli modeller var, bunun çalışmasını yapıp bu çalışmada ben başkanlık sisteminin daha isabetli olacağı kanaatindeyim." demişti. Şimdi ne düşünmektedir? Yeni anayasada cumhurbaşkanlığı meselesi öncelikle ele alınmadan, bütün hazırlıklar havada kalacağı gibi yapılan çalışmaların samimiyeti de tartışma konusu olacaktır. Bilelim ki, herkes demokratikleşme konusunda tarihî bir samimiyet sınavından geçiyor.KCK, liberaller ve yol ayrımı...
KCK soruşturması kapsamındaki gözaltı ve tutuklamalar, Kürt meselesinin çözümünü samimiyetle savunanları bir yol ayrımına getirdi. Şüphesiz, gözaltı ve tutuklamalarda adaletin hassas terazisi devrede olmalıdır. Ciddi ve somut kanıt olmadan yapılan tutuklamalar, insan haklarına aykırı olduğu gibi davanın özüne de zarar verir. Fakat belli isimler söz konusu olunca, yargının yanlış yaptığını ilan etmek, terörle mücadeleyi zaafa uğratmaz mı?



Görülüyor ki, KCK davası, Kürt meselesinde, bugüne kadar birbirine destek veren muhafazakâr demokrat ve liberal demokrat aydınları bir yol ayrımına getirdi.

İlk ayrılık, bazı liberal arkadaşların, sadece KCK tutuklamalarını eleştirmeleri, PKK terörünün artan şiddetini görmezden gelmeleri ile başladı. Tıpkı BDP milletvekillerinin sadece teröristlerin evine taziyeye gitmesi gibi rahatsız eden bir görüntü var. İnsaflı olan arkadaşlara tabii ki lafımız yok. Onlar, masum insanların katledilmesiyle Kürt davasının savunulamayacağını açıkça söylüyorlar. Ama hiç bu tarafa bakmayıp sadece hükümeti, yargıyı hedefe koymanın artık sorgulanması gerekiyor.

İkincisi, liberal demokrat bazı aydınlar, KCK'nın bir siyasi yapı olduğunu savunuyorlar. Sadece siyaset yapan KCK'lıların tutuklanmasına, fikir ve ifade hürriyeti açısından karşı çıkıyorlar. Fakat inandırıcı değiller. Çünkü karşımızda şiddeti ve ırkçılığı savunan bir yapı var. Bunu, iddianameye dayanarak değil, Cengiz Çandar'ın geçtiğimiz haziran sonu yayınlanan TESEV raporundaki ifadelerinden alarak söylüyorum:

"Türk medyası, yaygın biçimde, KCK'den, "PKK'nin şehir örgütlenmesi" olarak söz etmiş ve etmeye devam ediyor olsa da, KCK'nin tanımı bu değildir. KCK'nin açılımı "Koma Cimaken Kürdistan"dır ve "Kürdistan Topluluklar Birliği" anlamına gelmektedir. KCK, Abdullah Öcalan'ın, Demokratik Konfederalizm ilkesi çerçevesinde, örgütün yeniden örgütlendirilmesiyle kurulmuştur. Öcalan tarafından geliştirilen Demokratik Konfederalizm konsepti, bir yandan ulus-devlete bir alternatif, diğer yandan da Ortadoğu'da sorunların çözümü için bir model olarak önerilmiştir. Bu çerçevede, KCK, PKK'nin ve onun uzantısı olarak diğer Kürt bölgelerinde (Irak, Suriye, İran) faaliyet gösteren tüm parti ve organizasyonların koordine edildiği bir yürütme organı niteliğindedir. KCK fikri, Kongre Gel'in (Halk Kongresi) 2007 Mayıs'ında Kandil'de yaptığı 5. Kongre'de ortaya çıkmıştır. Bu kongreye, Türkiye, İran, Suriye, Irak ile yurtdışındaki Kürtleri temsil eden toplam 213 kişi katılmıştır. Abdullah Öcalan'ın statüsü, "KCK Başkanı" olarak belirlenmiştir. Bir Başkan ve 30 üyeden oluşacak bir "Yürütme Konseyi" kurulmasına ve bu konseyin görev süresinin iki yıl olmasına karar verilmiştir. Şu an, KCK Yürütme Konseyi Başkanlığı'nı Murat Karayılan yürütmektedir."

Şimdi temsilen Sayın Hasan Cemal'e soralım; KCK ne? PKK ne? İkisinin de başında "önder Öcalan" var. Dağdaki PKK'lıların lideri de, KCK Yürütme Konseyi Başkanı da Murat Karayılan... PKK, Çukurca'ya saldırır, 24 askerimiz şehit edilirken, Murat Karayılan, KCK'nın başı olarak hangi fikir ve ifade hürriyetinin savunucusudur?

Ortada artık, Kürt halkının özgürlüğünü savunmaktan çoktan çıkmış, kadınları intihar bombacısı yapıp çoluk çocuk katleden, eli kanlı caniler topluluğu var. Karşımızda, Doğu ve Güneydoğu'da 24 vilayetimizde, sözde parlamentolarla, fakat aslında parti komiserlerince kontrol edecekleri ve kendi keyiflerince yönetecekleri, adı "özerk Kürdistan" özü dikta, bir rejim hayaline saplanmış adamlar var. Dertleri Kürt vatandaşlarımızın geleceği ise neden Kürtleri öldürüyorlar? Terör ve şiddeti, korkutmak, sindirmek için kullanan ve Türkiye'nin güçlenmesinden rahatsız olanlardan destek alan bu yapıya müsamaha göstermek anlaşılacak bir şey değildir.

Fikir ve ifade hürriyetine evet. Ama ırkçılığı esas alan ve sadece şiddetten medet uman, masum insanları hedef alan teröre hayır. KCK davasına insafla bir daha bakılmalıdır.Türkiye, kimseye meydan okumuyor...
Başbakan Erdoğan'ın Mısır ziyareti, hem bölgede hem de uluslararası alanda büyük ses getirdi. Arap dünyasının yeni lideri olmaktan tutun, Selahaddin Eyyübi benzetmesine, "yeni Halife" yakıştırmalarına kadar çok farklı yorumlar var.



Arap dünyası, diktatörlüklerin yıkılmasından sonra demokrasi taleplerine ses verecek olan, İsrail'e laf söyleyebilen, Filistin davasına sahip çıkan bir Türkiye Cumhuriyeti Başbakanı'nı elbette sevgi seli karşılayacaktır. Gönül bağlarının bir asırdır kopuk olduğu iki kardeş halk, ilk defa inanç ve kültür temelli kucaklaşıyor.

Cumhuriyet elitleri, tek parti döneminin zihniyeti olarak Batı'yı işaret ederken kültür, yaşam, sanat, fikir, düşünce her alanda bir taklitçilik dayattılar. Yüzümüzü Batı'ya dönerken, binlerce yıl bir arada yaşadığımız dünyaya da sırt çevirmemizi istediler.

Şimdi tarihte yeni bir sayfa açılıyor. Gurbete düştüğümüz yakınlarımızla buluşuyor, hasret gideriyoruz. Bu kucaklaşmayı kimse başka yerlere çekmemelidir. Türk dünyası ile kaynaşmamız, Rusya'ya ya da Çin'e bir kafa tutma, Asya'da alternatif güç peşinde koşma değildir.

Aynı şekilde Ortadoğu'da ve Arap dünyasında gönüllere taht kurmaya başlayan Türkiye, kendisine yeni bir yer aramıyor. "Türkiye, tarafını belli etmeli" gibi sorgulamaları, iyi niyetle bağdaştırmak mümkün değildir.

Türkiye, küresel terör tehdidinin olduğu bir dünyada, küresel barıştan yanadır. Arap dünyası ile ilişkilerimiz, olması gereken seviyeye geliyorsa, bu ABD'ye ya da AB'ye kafa tutma, küresel sisteme bir meydan okuma olarak algılanamaz. Türkiye bugün, Birleşmiş Milletler şemsiyesi altındaki Medeniyetler İttifakı Projesi'nin, İspanya ile eşbaşkanlığını yürütüyor. Türkiye'nin İslam coğrafyasında; demokratik laiklik, Müslümanlık ve ileri demokrasi hedefleri ile öne çıkması, medeniyetler çatışmasını önlemede hayatî bir önemi haizdir.

AK Parti hükümeti, Türkiye'yi ve dünyayı doğru okuduğu için ülkemizi onurlu, güçlü ve sempatik bir yere taşıyor. "Yeni Halife Erdoğan" yakıştırması, İslam coğrafyasına sokulmaya çalışılan bir fitnenin adıdır. Günümüzde İslam ülkeleri, tek bir bayrak altında, bir Halife'nin etrafında toplanmak gibi bir düşünce taşımıyor. "Halifelik" iddiası bugün, İslam ülkelerini birbirine düşürmek için bazı Batılı odakların ortaya attığı bir kavga aracıdır. Ancak şunu da belirtmek gerekir; üç asırdır Batı'nın sömürgesi durumundaki İslam coğrafyasının, bu çemberi kırması, kendi arasında her alanda bir dayanışma içerisine girmesi, kimseyi rahatsız etmemelidir.

Türkiye, kendi içinde askerî vesayetten kurtularak sivil iradeyi ve demokratikleşmeyi güçlendirirken, değişim ve demokrasi özlemi içindeki yeni Arap nesilleri için aranılan örnek ülke haline gelmiştir. Yaklaşık iki asırdır örselenen İslamî kimliğimiz, şimdi gönüllerde taht kurma adına yollarımızı açmaktadır. Bugün Başbakan Erdoğan, Arap dünyasının yeni sesi haline gelmişse, liderlik karizmasının yanı sıra güçlü ekonomisi ile yıldızı parlayan bir ülkenin lideri olduğu içindir.

Türkiye, Türk dünyasına ve İslam coğrafyasına açılırken yön değiştirmiyor, kimseye de kafa tutmuyor. Türkiye'nin AB üyelik sürecinden geri dönme gibi bir düşüncesi de bulunmuyor. İlk defa üçüncü AK Parti hükümetinde AB Bakanlığı kuruldu. Ama asıl, Almanya Başbakanı Merkel ve Fransa Cumhurbaşkanı Sarkozy başta olmak üzere, Türkiye'nin AB üyeliğini engellemek için uğraşan Avrupalı liderleri ve çevreleri unutmayalım. Türkiye'ye karşı uygulanan çifte standartları hatırlayalım. Artık daha net görülüyor ki; bizim AB'ye ihtiyacımızdan daha çok, AB'nin, güçlenen Türkiye'ye ihtiyacı var...

Türkiye, Batı dünyasına kafa tutmadığı gibi, başta İran olmak üzere komşuları ile de bir çekişme içine girme sevdalısı değildir. Türkiye, bölge ve dünya barışı için iyi niyetle ve insanî gayelerle bezenmiş takdire lâyık bir çaba içerisindedirYeni anayasa: İyimser misin?
Önce temel bir hususu hatırlatmakta fayda var. Yeni anayasa bir zarurettir. Şu anda yargıdaki darbe iddiası davalarıyla, Türkiye'de bir asırdır devam eden askerî vesayet rejimiyle ilk defa yüzleşiyoruz.



Bu yüzleşme, demokratikleşme ile neticelenmelidir. 12 Eylül 2010'daki referandumda yüzde 58 evet ile ortaya konan irade, şuurlu bir demokratikleşme iradesidir. "Evet'çiler neye evet dediğini bilmiyor" diyenler, 12 Haziran 2011 genel seçimlerinde AK Parti'nin yüzde 50 ile yeniden iktidara gelişinde bu iradenin gücünü gördüler. Yani, yeni anayasa konusu her gündeme geldiğinde, bu yüzde 58 ile yüzde 50'yi kimse hatırından çıkarmamalıdır. Yeni anayasa için samimiyetsiz davrananlar, meseleyi yokuşa sürmeye kalkanlar, bu iki sandıktaki seçmen iradesindeki kararlı duruşa çarpacak ve siyasi geleceklerini bitireceklerdir.

AK Parti'nin bu millete yeni bir anayasa taahhüdü ve borcu var. Üçüncü iktidar döneminin en önemli, en hayatî sorumluluğu, 'yeni anayasa'dır. Çünkü yeni anayasa, vesayet sisteminin sonunu ilan ederken, demokratikleşmeyi, en temel hukuki metin olan anayasa zeminine oturtacaktır. Vesayet zihniyeti, meşruiyet zeminini ve payandalarını kaybedecektir.

Şurası kesin ki, vesayet sistemi, meşruiyetini 12 Eylül darbe Anayasa'sından alıyor. Mevcut Anayasa, Kemalist devlet ideolojisinin eseridir. Vesayetçi zihniyet, bu ideolojinin tesirlerini korumak için direnecektir. "Türklüğe dokundurtmayız", "Atatürk milliyetçiliğini silemezsiniz" diyerek Türk ve Atatürk kalkanlarını kullanacaklardır. Ve tartışmanın ilk kavşağı Anayasa'nın değiştirilmez 3 maddesi olacaktır. Hatırlayalım o maddeleri:

"1- Türkiye Devleti bir Cumhuriyettir.

"2- Türkiye Cumhuriyeti, toplumun huzuru, millî dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, lâik ve sosyal bir hukuk Devletidir.

"3- Türkiye Devleti, ülkesi ve milletiyle bölünmez bir bütündür. Dili Türkçedir. Bayrağı, şekli kanununda belirtilen, beyaz ay yıldızlı al bayraktır. Millî marşı "İstiklal Marşı"dır. Başkenti Ankara'dır."

1. madde evet aynen kalmalıdır. 3. maddede, "Dili Türkçedir" yerine "Resmi dili Türkçedir" denmelidir. "Atatürk milliyetçiliğine bağlı" ifadesi metinde yer almamalıdır. Çünkü şahısla ifade edilen milliyetçilik olamaz. Ayrıca "Atatürk milliyetçiliği"nin tam bir tarifi yok. Bu yüzden istismar konusu yapılıyor. Daha da önemlisi Atatürk milliyetçiliği, Anayasa'ya, Kemalist ideolojiyi perdelemek için 12 Eylül'ün darbecileri tarafından konulmuştur. Vesayetçi zihniyet, 1960 darbesinden sonra, resmî ideolojiyi tahkim etmiştir. Bu amaçla, Kemalizm; Atatürk'ün vefatından sonra, vesayete siyasî meşruiyet sağlayıcı bir ideoloji olarak icat edilmiştir. Ancak Kemalizm, eleştirilerin boy hedefi haline gelince Kemalizm'e, "Atatürk milliyetçiliği" kılıfı geçirilmiştir.

Anayasa'nın başlangıç ilkeleri de uzun, flu ve ideolojiktir. Başlangıç ilkeleri, Avrupa Birliği Temel Haklar Şartı'ndan yararlanarak şöyle olabilir: "Bu Anayasa, bölünmez ve evrensel değerler olan insan onuru, özgürlük, eşitlik ve dayanışma değerleri üzerine inşa edilmiştir. Demokrasi ve hukukun üstünlüğü ilkelerine dayanmaktadır. Türkiye Cumhuriyeti vatandaşlığını tesis ederek bir özgürlük, güvenlik ve adalet bölgesi oluşturarak bireyi, yönetim faaliyetlerinin merkezine yerleştirir."

Yeni anayasa, başta BDP, hiçbir partinin engellemelerine takılmamalıdır. Bugün toplumun yüzde 75 oranında yeni anayasa talebi vardır. Türkiye'nin geleceği ve istikrarı adına AK Parti, tek başına da kalsa, yeni anayasa gayretlerini devam ettirmelidir. İktidarıyla muhalefetiyle siyasi partiler, tam bir demokratikleşme sınavından geçecekler...

Hemen herkes soruyor: "İyimser misiniz?" Ben, ülkemin geleceği için 43 yıldır iyimserim. Rahmetli Necip Fazıl'ı hatırlayarak söyleyeyim: Teker, tümseği aştı...KCK: Çözüm değil, toprak istiyorlar...
Başbakan Erdoğan, KCK (Koma Ciwaken Kürdistan-Kürdistan Topluluklar Birliği) ile ilgili operasyonları bayram boyunca savundu. Memleketi Rize'de; "KCK operasyonlarını eleştirenlere uyarımı ben yine yapıyorum: KCK'yı iyi tanımanız lazım. Yaptığınız açıklamalar, teröre destektir, teröre hizmettir." dedi.

Bazı liberal arkadaşlarla geldiğimiz yol ayrımında temel nokta; KCK'nın ne olduğu konusundaki farklılığımızdır. Onlar, KCK'nın, sadece siyaset yapan, dolayısıyla fikir ve ifade hürriyeti açısından desteklenmesi gereken bir yapı olduğunu savunuyor.

Bizler ise KCK'nın ne olduğunu, bizzat KCK sözleşmesinden (anayasasından) anlatmaya çalışıyoruz. Bunu, liberal arkadaşlara hakaret etmeden yapıyoruz. Dost bildiklerimizin, sebebini anlayamadığımız çirkin yakıştırmalarındaki gibi zil takıp oynamıyoruz da. Liberal demokrat aydınlarla kurulan diyaloğu en fazla önemseyenlerden biriyim. Üstelik bu diyaloğu, vesayetin sona ermesi, hukukun üstünlüğü, demokratikleşme ve özgürlükleri genişletme adına çok değerli buluyorum. Bir meselede ayrı düşünüyoruz diye o arkadaşlarımın hiçbirini kaybetmek istemem. Ama insaf, fikre karşı kendi fikrimizi de söylemeyecek miyiz? Yine, bir iktidarın meşruiyeti, neden bazı aydınların mühür basmasına bağlı olsun? Halkın verdiği yüzde 50 destek, neden esaslı bir meşruiyet sayılmıyor? Eğer liberal aydınların AK Parti'ye verdiği destek, Türkiye'nin demokratikleşmesi için ise -ki öyledir- neden ikide bir başa kakılıyor? Benim itirazlarım bunlara...

KCK doğru görülmelidir. Ben yine önceki tavrımı devam ettireceğim. KCK'nın hedefi, kendilerine oy versin vermesin, Doğu ve Güneydoğu Anadolu'da 23 vilayeti kapsayan ayrı bir devlet kurmaktır. ABD, Irak'tan çekilirken, dağdaki yapılanma üç yıldan beri şehirlere indiriliyor. Paralel bir devleti, gözümüzün içine baka baka kurmak istiyorlar. Referandum öncesinde Meclis'te, parti kapatmanın zorlaştırılmasına ondan karşı çıkıldı. Referandum ondan boykot edildi. Çünkü demokrasi içinde, sivil anayasa teminatına ve eşit yurttaşlığa bağlı, AB üyelik perspektifinde demokratik bir çözüm istemiyorlar. İstedikleri, topraktır. O toprak üzerinde bayrağı, Öcalan önderliğindeki politbüronun seçtiklerinden oluşan parlamentosu, KCK emrinde yargısı olan bir diktatörlük kurmak için yanıp tutuşuyorlar... Ben demiyorum, kendileri diyor. KCK'nın sözleşmesinden aynen alıyorum:

"Bayrak: Yeşil zemin üzerinde, içinde kırmızı yıldızın yer aldığı yirmi bir ışınlı sarı güneşten oluşur.

"Ekonomi: Her kasaba, köy, belde belediye ana merkeze vergi ödemek zorundadır. Yer altı kaynakları, KCK'nın malıdır ve kullanım hakkı üzerinde yaşayan halkındır.

"Birey: Kürdistan'da doğup yaşayan veya KCK sistemine bağlı olan herkes yurttaştır. Tüm KCK yurttaşlarının meşru savunma savaşı hali durumunda yurdun savunulmasına aktif katılma yükümlülüğü vardır.

"Yargı: Yüksek Adalet Divanı, İdari Mahkemeler ve Halk Mahkemeleri olmak üzere üç tür yargı sistemi oluşur.

"Parti: Siyasi partinin varlığını, yerel yönetim yapılanmasını ve siyasetçiyi KCK yönetimi belirler..."

Evet KCK, PKK, BDP çizgisi, Kürt vatandaşlarımızı, onlara rağmen diktatörlükle yönetmek için 23 ilimizi içine alan toprak istiyor. Dağ kadrolarını "öz savunma gücü" adı altında, vatandaşın tepesine silahlı milisler olarak dikmek hesabındalar. Bunu demokrasi içinde yapamayacaklarını görüyorlar. Artan şiddetin, saldırıların, katliamların sebebi budur. "Arap baharı" gibi bir "Kürt baharı" peşindeler. Demokratik bir yarışa girmeye hiç niyetleri yok. Kürt vatandaşlarımızı, bu diktatörlüğe ikna edemedikleri için onları da korkutuyor, sindiriyorlar... Kürtleri de öldürüyorlar. Kadınları canlı bomba yapıp, kadın-çocuk demeden katlediyorlar. Silahlı başkaldırıdan başka yol görmüyorlar. Kürt meselesini siyasetle çözeceklerin önünü kesiyorlar...CHP, Baas, Aleviler ve Sünniler...
Bazı sözler vardır, özür dilenmedikçe, yapılan yanlıştan dönülemez. AK Parti Genel Başkan Yardımcısı Sayın Hüseyin Çelik'in, CHP Genel Başkanı Sayın Kemal Kılıçdaroğlu'nu eleştirirken söyledikleri de böyledir.

Sayın Çelik, Sayın Kılıçdaroğlu'na sesleniyor: "Niçin savunuyorsunuz Suriye'deki Baas'çı rejimi? Açıkçası aklıma başka kötü şeyler de geliyor. Suriye'deki Baas'çı rejim, yüzde 15'lik kitleye dayanıyor. Acaba Sayın Kılıçdaroğlu, mezhep yakınlığı dayanışmasıyla mı Suriye'ye bu manada sahip çıkıyor?"

Bu ifadeler, maksadı aşan ifadelerdir. Şahsen ben de Sayın Çelik'i, yakından tanıyorum. Onun, demokrat karakterini biliyorum. Alevi vatandaşlarımızın hakları konusunda hükümetteki duruşuna da vâkıfım. Alevi vatandaşlarımızı karşısına almayı, hiçbir zaman düşünmeyeceğine de inanıyorum. Ama sözleri Alevi vatandaşlarımızın bütününü üzmüştür, kırmıştır, rencide etmiştir, yaralamıştır. Tecrübeli bir siyasetçinin bunu görmesi lazım. Hatadan dönmek de fazilettir. Samimi bir özür, gönüllerin tamiri için bugün çok değerli hale gelmiştir. Hepimiz insanız. Bu tür yanlışları yapıyoruz. Ardından üzüntü de duyuyoruz. Fakat özür dilemedikçe açılan yaralar kapanmıyor.

Türkiye'nin gücünü tüketme potansiyeli taşıyan iki temel mesele var; biri Kürt sorunudur, diğeri de Alevi vatandaşlarımızın haklarının verilmemesidir. Bu haklar verilmezse, bir de "Alevi sorunu" ile Türkiye'nin başı epey ağrır. Bir "Alevi sorunu" çıkmaması için makul Alevi çoğunluk, sağduyu ile hareket etmektedir. Sayın Çelik'in sözleri, bu açıdan onları endişeye sevk etmiştir.

Daha önce de yazdım. Tamam, yapılan güzel şeyler var. Alevi çalıştayları, Aleviliğin ders kitaplarına girmesi, Diyanet'in, Alevi kültürünün temel eserlerini basması, cem evleri için atılan adımlar takdire şayandır. Fakat yavaş hareket ediliyor. AK Parti bu konuda samimiyet sorgulamasına muhatap olmamalıdır.

Aleviler, Bektaşiler, Mevleviler, Caferiler bu ülkenin Sünniler kadar eşit vatandaşlarıdır. Toplumsal barış ve kardeşlik için onların küstürülmemeleri gerekir. Onların hassasiyetlerine dikkat edilmesi de çok önemlidir. Gönüllerin tamiri adına da ortak değerlerin öne çıkartılması için çaba harcanmalıdır.

Yeri gelmişken bir hususun da altını çizmek istiyorum. Biz Türk asıllı vatandaşlarda (epey geniş bir çevrede) Kürt vatandaşlarımızla ilgili büyük bir yanlış var. Bu yanlışı yapanlar, bütün Kürt vatandaşlarımızı PKK'lı gibi görüyor. Doğrusu ise şudur: Kürt vatandaşlarımızın büyük çoğunluğu PKK teröründen, şiddetten, bölücülükten fersah fersah uzaktır. Ama Güneydoğu'dan bir vatandaş İç Anadolu'ya, batı bölgelerine iş yapmaya gelse, açıktan söylenmiyor ama başka gözle bakılıyor.

Aynı şekilde Sünni kesimde, yine geniş bir çevre, aynı yanlışı Alevi vatandaşlarımızla ilgili olarak yapıyor. Sanki Aleviler, Müslüman değilmiş gibi algılanıyorlar. Doğrusu ise şudur: Bu ülkenin Alevileri, Müslüman'dır, ehl-i-namazdır, ehl-i oruçtur. Hassasiyetleri, diğer Müslüman kardeşlerinden farklı değildir. Böyle derken, kimseyi dindarlık yarışına davet etmiyorum. Bizim milletimiz, Sünni'siyle, Alevi'siyle ibadetlerinde aksamalar yaşasa da, inanç konusundaki samimiyetini kimseye sorgulatmaz. Kendisi günah işlese de günaha sevap, harama helal demez.

Ben biliyorum ki, Alevi kardeşlerimizi üzen konulardan biri de, kırıldıklarında, gücendirildiklerinde Sünni kesim olarak bizlerin, onların beklediği tepkiyi vermiyor olmamızdır. Hâlbuki, onlardan önce bizlerin tepki vermesidir değerli olan... Zaten bu ülkede demokratlığın en büyük problemi, kendimize demokrat olmamızdır. Bizim gibi düşünmeyenlerin, bizim gibi yaşamayanların haklarını savunmada, onlara sahip çıkmada, saygılı davranmada samimiyet çizgisine gelmediğimiz sürece, demokratikleşmenin içi daima boş kalacaktır.Fırat'ın doğusu aydınlanırken...
Vesayet rejiminin en kanlı yüzü, faili meçhul cinayetlerdir. 12 Mart ve 12 Eylül darbelerine giden dönemlerden, 1990'lı yılların ortasına kadar binlerce faili meçhul cinayet işlendi bu ülkede.


Bu cinayetler aydınlatılamadığı için de, vesayetin bu kanlı yüzü, henüz karanlıktadır. Sıra şimdi bu karanlığın aydınlatılmasında...

Diyarbakır'da birkaç haftadır çok önemli bir gelişme var. Diyarbakır merkezde bir dönem jandarmanın istihbarat ve terörle mücadele merkezi (JİTEM Grup Komutanlığı) binası ile Diyarbakır Cezaevi ile Adliye Sarayı'nın bulunduğu tarihî İçkale'de yapılan restorasyon çalışmaları sırasında, şimdiye kadar bulunan kafatası ve kemiklerin ait olduğu insan sayısı 19'a ulaştı. Bu bölgede kazı yapılması için daha önce taleplerde bulunulmuş ama savcılık izin vermemişti. İlahi adaletin böyle sürprizleri oluyor.

Yine Diyarbakır Özel Yetkili Cumhuriyet Savcılığı tarafından yürütülen soruşturma kapsamında, geçen hafta önemli bir adım daha atıldı. Şırnak Güçlükonak'ta Yağızoymak Jandarma Tabur Komutanlığı'nın bitişiğindeki boş arazide yapılan kazı çalışmalarında, giysileri ile birlikte gömülmüş halde 3 kişiye ait kemikler bulundu. Özbaşağaoğlu köyünden 1994 yılında "PKK'ya yardım ettikleri" iddiasıyla askerler tarafından gözaltına alındıktan sonra kendilerinden bir daha haber alınamayan 5 kişiden üçünü aileleri, üzerlerindeki giysilerden teşhis etti.

Malum medya, faili meçhullerin aydınlatılması konusunda çok önemli olan bu gelişmeleri, tıpkı Ergenekon belgeleri ortalığa saçıldığında yaptıkları gibi geçiştirmeye çalışıyor. Yine görmezden gelme, önemsememe, dikkatlerden uzak tutma çabasıyla oralı olmuyor. Fakat Ergenekon'da ve Hrant Dink cinayetinde nasıl dümen kırmaya başladılarsa, yakında bunları da yazacak ve ekranlara taşıyacaklar.

Vesayete payandalık eden medyanın tavrı gibi bir tavır da, PKK-BDP cephesinde var. Onlar da suskun ve oralı değiller. Neden?

Çünkü Fırat'ın doğusundaki karanlıklar aydınlandıkça PKK'nın içyüzü, derin devlet bağlantıları da ortaya çıkacak. En önemlisi, bu karanlığı aydınlatmada, takdire şayan bir siyasî irade sergileyen AK Parti, bölgede haliyle kazançlı çıkmış olacak. Bu ise PKK-BDP cephesini tedirgin ediyor. Ayrıca faili meçhuller gündemde olduğu sürece, PKK'nın infazları da sorgulanacak. PKK'nın en büyük korkusu, kendisinin sorgulanmasıdır. PKK için en büyük tehlike, Kürt vicdanının uyanmasıdır. Ergenekon davaları büyük oranda Türk'ün vicdanını uyandırdı. Sıra şimdi büyük Kürt vicdanının uyanmasında...

Nitekim bu uyanışla da ilgili çok önemli bir gelişme var. İki Kürt siyasetçi, geçtiğimiz günlerde, TBMM İnsan Hakları ve İnceleme Komisyonu bünyesinde oluşturulan alt komisyona, bölgede yaşanan olaylarla ilgili bilgi verdi. 30 yıl aradan sonra Türkiye'ye dönen Kemal Burkay, PKK'nın 1977 yılında derin devlet tarafından kurulduğunu, 1980'den sonra ise Suriye'nin kontrolüne girdiğini, Abdullah Öcalan'ın, yakalandıktan sonra Ergenekon üyesi komutanlar tarafından yönlendirildiğini söyledi.

Burkay, PKK'nın, 1977 yılında devlet tarafından, diğer örgütleri etkisiz kılmak amacıyla kurulduğunu ve finanse edildiğini savundu. "PKK, bir devlet projesidir" diyen Burkay, PKK'nın Türkiye'nin yanı sıra, Avrupa'da da Kürtlere karşı suç işlediğini vurgularken, "Birçok Kürt siyasetçi ve aydın Avrupa'da, PKK tarafından öldürüldü." dedi.

Kürt siyasetçi İbrahim Güçlü de komisyonda şunları söyledi:

"Ben derin devlet kavramına da katılmıyorum. PKK'yı Kemalist devletin kurduğuna katılıyorum. Sorun, Ergenekon sorunu falan değildir. Ergenekon, derin devletin ikinci, üçüncü hiyerarşisi tarafından yönetiliyorsa, PKK, Kemalist devletin birinci ve yakın bir yerden ele alındığını görüyorum. PKK ve Ergenekon aynı merkezden yönlendiriliyor."

Vesayetin payandaları için asıl zor dönem yeni başlıyor...Uludere: Oyunu kim oynadı?
28 Aralık Çarşamba gecesi Şırnak Uludere'de, Irak sınır hattında, kendi jetimizin bombardımanı sonucu 35 insanımızı kaybettik. Ölenlerin PKK'lı olmadığı, korucu köyüne mensup bulundukları, kaçakçılık yapan vatandaşlarımız olduğu anlaşıldı. Ortada büyük bir facia, korkunç bir trajedi var.


Milletçe başımız sağ olsun. Bu acı, çilesi bitmeyen milletimizin acısıdır. Siperlerde, dağlarda, karakollarda askerlerimizi şehit veriyoruz. Yolunu bilmedikleri dağlara, ne için sürüklendiklerini anlamadan "gerilla" yapılıp, ölümleri, bölücülüğün harcına karıştırılan gencecik insanlarımızı kaybediyoruz. Sürüklenmek istediğimiz, bir kardeş kavgasıdır. Türk-Kürt çatışması çıkartıp, Kürdistan kurmak isteyenler, çözüm değil, asıl toprak istiyorlar...

Dün partisinin Grup toplantısında Sayın Başbakan'ı dinledim. Genelkurmay'a ve güvenlik güçlerine teşekkür etti. "Vesayetin hükümeti değiliz" vurgusu ile Uludere'deki bombalamada bir kasıt aranamayacağına inandığını ifade etti. Kesin ve kararlı göründü. Önceki gün, Bakanlar Kurulu toplantısından sonraki açıklamasında Sayın Bülent Arınç da aynı duruşu sergiledi. "Olayda bir kastın kesinlikle söz konusu olmadığını belirterek, bir ihmal ya da zafiyet ihtimali için ise incelemelerin devam ettiğini söyledi.

Sayın Arınç'ın, değerlendirmesinde dikkat çeken bir bölüm var:

"Ancak böylesi bir topluluğun yönlendirilmiş olması veya kendilerine tuzak kurulmuş olması... Bütün bu ihtimaller olabilir. Çünkü işaret fişeklerine rağmen, top atışına rağmen yoluna devam eden bir kafile var. Oysa eğer kaçakçılık amacıyla gidilmiş olsaydı, bunların bir şekilde birilerine ulaşarak (biz terörist değiliz, biz şu amaçla şuradan şuraya gidiyoruz) demesini, hayatın olağan akışında kabul etmek gerekirdi. Katırlar var, yüklü ve birerli kol ileri giden bir kafile var. Buna karşı ikazlar yapılacak ama bu ikazlardan olumlu sonuç alınmayacak..."

Bir tuzak söz konusu ise can alıcı soru şudur: Tuzağı kim kurdu? Silahlı kuvvetleri yanıltarak, kaçakçı kafilesinin, sınırdan ağır silahlarla geçen PKK militanları olduğuna inanılmasını kim sağladı? Oyunu kim oynadı?

Cevap iki şıklı: Bir, derin yapı içinde ayakta duran güç merkezleri, Kürt sorununun çözümü için atılan adımlardan rahatsız. Çünkü terör üzerinden ülkeyi yönetmeye alışmışlardı. Yeni bir demokratik açılım hamlesi gündemdeyken, terörle mücadeleyi zaafa uğratacak bir tezgâh kuruluyor. Böylece, sivil bir anayasa ve demokratikleşme yoluna da dinamit koyuyorlar. Ellerinde tek kalan PKK terörü kozuyla, hükümeti zor durumda bırakmayı hedefliyorlar.

İkinci şık, son dönemde ağır zayiat veren, ciddi güç kaybına uğrayan PKK'ya içeriden-dışarıdan elbirliği ile bir hayat öpücüğü konduruluyor. Baksanıza, PKK-BDP çizgisindekilerin adeta yüzleri parlıyor. Taziyeye giden kaymakama, sırf devleti hedef göstermek için provokasyon yapanlar aslında kendilerini ele veriyorlar. Hal ve hareketlerindeki, gizleyemedikleri sevinç halinin anlattığı da budur. Selahattin Demirtaş, cenazeler toprağa verilirken ne diyor: "Bugün ülke bölünmüştür. Artık emin oldum. 50 bin defa da öldürseniz, bu toprakların adı Kürdistan'dır." İstismar için pusuya yatmış bir ruh halinin ifadesidir bu sözler... Bir de zil takıp oynasaydınız. Millet can derdinde, kasap et derdinde...

Türkiye, bir asırlık yürüyüşünde tarihî bir dönemece geldi. Millete giydirilen vesayet gömleği çıkartılacak, özgürlüklerin, refahın, hukukun üstünlüğünün yolunu açacak bir demokratikleşme sağlanacak... Aynı zamanda, bölgesinde yıldızı giderek parlayan ülkemiz, kendisine kurulan tuzakları, iç barışı ve huzuru sağlayarak aşacak. Hiç kolay değil...

Ama bu ülkede artık bütün oyunlar deşifre oluyor. Uludere'de gerçekte ne olduğu da bir gün ortaya çıkacak. Bugün hükümete düşen, olayın başlangıcındaki yavaş hareket etme hatasını tekrarlamamasıdır. Hükümet ve adalet hızlı hareket etmezse, çok şey tersine dönebilir...Başbakan'dan beklenen BDP jesti...
Kürt sorununun çözümü, terörle mücadele ve Türkiye'nin demokratikleşmesi konularında, BDP'nin denklem dışı bırakılmaması gerektiğini kabul edenlerdenim.

BDP'nin; PKK vesayeti altında kaldığı, terörle arasına mesafe koyamadığı, demokratikleşme konusunda tezatlar sergilediği, "Kürtçülük" siyaseti yaptığı, güven vermediği gibi bir yığın eleştiri yapılsa da, BDP'ye ihtiyaç var. Çünkü terörle mücadelede ve asıl itibarıyla Kürt sorununun çözümünde öldürerek, imha ederek sonuç alınması mümkün değildir. İş eninde sonunda siyaset ve akıl planında çözülecektir.

BDP'nin ve teröre destek verenlerin anlaması gereken ilk şey şudur: Terörle, bu topraklarda hiçbir güç, odak asla hedefe ulaşamayacaktır. Temel yanılgı, bu milleti tanımamaktan kaynaklanıyor. Bir zamanlar ihtilalci solcular, Leninciler, Maocular da aynı hatayı işlediler. İşçileri, köylüleri halk isyanına davet ettiler. Fabrika, toprak işgalleri ile Rusya'da, Çin'de yapılanların, Anadolu'da da geçerli olabileceğini zannettiler. Hataları, içinde yaşadıkları milleti tanımamalarıydı. Üstelik, mana köklerine bizim kadar balta yemiş, darbelenmiş, başka bir millet yoktur bu dünyada. Buna rağmen şimdi kendimize gelmiş, hamle heyecanı ile ayağa kalkmış, dünyalara açılmış, yerimizde duramaz olmuşken, terör bizi yıkamaz. Yüreğimizi yakar, anaları gözyaşına boğabilir amma terörle kimse netice alamaz...

Aynı şekilde, devlet de, kaba kuvvetle bir çözüm bulamaz. Yıllardır da bulamıyoruz. Güvenlik tedbirleri ile demokratik çözümün dengelenmesi gerekir. Terörle mücadele edilirken, insan hak ve özgürlüklerinin kısıtlanmaması, hukuk dışına çıkılmaması, intikam duygusuyla hareket edilmemesi çok önemlidir.

Bunun yanında, sivil çözüm arayışlarının hızlandırılması gerekir. Güneydoğu'nun bir cazibe merkezi haline getirilmesi, bölge insanının gönlüne girilmesi, özellikle öğretmen, doktor, imam, vaiz, kamu görevlilerinin sahada fedakârlıklar göstermesi, sivil toplum örgütlerine daha aktif çalışma alanları açılması da çok önemlidir.

BDP'ye dönecek olursak, yanlıştan vazgeçme adına yeni bir adım var. Üç aydır direnen BDP milletvekilleri, 1 Ekim'de yemin etmeyi düşünüyorlar. Sayın Başbakan bir jest yapmalı ve bunu BDP'lilerin başına kakmamalıdır. Büyüğe büyüklük yakışır. Ne sebeple, ne gerekçeyle olursa olsun, hatadan dönene laf edilmemelidir. Sayın Başbakan BDP'lilerle yeminden sonra görüşmelidir.

BDP'liler de artık stratejik olarak bir karar vermelidir. Çözümü, demokratikleşmede arayıp aramadıklarını netleştirmelidirler. Bunu neden söylüyorum. BDP, geçen dönem Meclis'te, parti kapatılmasını zorlaştıran anayasa değişikliğine destek vermedi. Referandumu boykot etti. Seçim öncesi çok oy aldığı bölgelerde, şiddeti adeta benimsedi. Bütün stratejisini, AK Parti'nin yıpratılması üzerine kurdu. AK Parti karşısındaki cephenin değirmenine su taşıdı.

Güven verici bir siyaset anlayışı adına şimdi BDP'nin önünde altın fırsat var: Sivil anayasa çalışmaları... BDP; çözümü, Türkiye'nin demokratikleşmesinde, geniş toplumsal bir mutabakatta gördüğünü ilan etmelidir. Meclis Başkanı Sayın Çiçek'in çabalarını desteklemeli, anayasa komisyonuna, kavgadan, çatışmadan yana değil, diyalog ve uzlaşmadan yana isimler vermelidir. Bu bile, BDP'nin samimiyet testi için bir ölçüdür.

BDP yöneticileri, "Demokratik özerklik", "Özerk Kürdistan" gibi çıkışların, çözüm adına bir anlam taşımadığını artık görmelidir. Çözümü engelleyen "dediğim dedik" inatlaşmasından vazgeçilmelidir. Hele, "güvenlik güçleri ateşkes sağlasın" deyip, terörle etkili mücadeleden vazgeçilmesini istemek, abesle iştigal etmekten başka bir şey değildir.

Kaldı ki, yeni dönemde, zaaflarını gideren ve yanlışlarından kurtulan güvenlik güçleri, terörle etkili ve netice alıcı bir mücadele vermeye kararlı görünüyor. Teröre destek veren, himaye sağlayan herkes kaybedecektir. BDP, gerçekten yol ayrımındaYazıcıoğlu gizli tanık mıydı?
Muhsin Yazıcıoğlu'nun ölümüyle ilgili helikopter kazası soruşturması, önceki günkü operasyonla yeni bir safhaya girdi.



Tam da, yazımızda "Genelkurmay, açıklama yapmayacak mı?" diye sormuşken, aynı gün 5 ilde eşzamanlı operasyon düzenlendi. Genelkurmay'ın 'kaza kırım ekibinin' de aralarında olduğu 11'i muvazzaf, 2'si emekli 13 asker, toplam 16 kişi gözaltına alındı.

Sayın Cumhurbaşkanı'nın on gün önce "O karakutuyu keçiler söküp götürmedi..." çıkışından sonra, şimdi geri dönülmez bir noktaya geldik. Zaten Ergenekon ve Balyoz davalarındaki gelişmelerde de öyle oldu. Belgelerin, bilgilerin üzeri örtülmeye, görmezden gelinmeye çalışıldıkça, olayların aydınlanması adına daha hızlı mesafe alındı.

Yazıcıoğlu'nun ölümü kaza mı, yoksa bir sabotaj mı? Rahmetliyi sevenler, kaza olmasını tercih ediyorlar. Büyük bir organizasyonla hayatına kastedilmesini kabullenemiyorlar. Yazıcıoğlu, adam gibi adamdı. Dürüsttü, cesurdu. Doğru yerde duruyordu. 12 Eylül 1980'den sonra MHP ve Ülkücü Kuruluşlar Davası'nda yargılanmış ve 5,5 yılı hücrede olmak üzere 7,5 yıl Mamak Cezaevi'nde kalmıştı. Vesayetin oynadığı "büyük oyun"u görmüştü. Siyasetçiydi ama siyaset üstüydü.

Böyle bir insana neden kıyılır, Yazıcıoğlu neden öldürülmüş olabilir?

Bugünlerde bir şüphe dillendiriliyor. Yazıcıoğlu'nun Ergenekon davasında gizli tanıklık ettiği fısıldanıyor. "Çok şey biliyordu, bildiklerini savcılarla paylaşınca vesayetin odakları paniklediler ve onu ortadan kaldırdılar" deniyor. Bu konuyu dün BBP Genel Başkanı Sayın Mustafa Destici'ye sordum. "Gizli tanık" iddiasının, yıpratma amaçlı olduğunu söyledi. "Yazıcıoğlu, açık bir insandı, böyle bir tanıklık olsaydı bunu ailesiyle, benimle, Yalçın Başkan'la mutlaka paylaşırdı." dedi.

"Neden öldürülmüş olabilir?" sorusu beynimizi kemiriyor. Ortada, kaza anında savaş uçağı uçmuş olması, çelişkili açıklamalar, kaza mahalline iki gün ulaşılamaması, helikopterin beyninin sökülmesi gibi akıl almaz ihmaller ve derin şüphelerle örülü bir organizasyon var.

Kimler yapabilir, neden yapabilir? Hükümeti devirmeyi, bir darbe için kaos hazırlamayı planlayanların BBP gençlik kadrolarını bu işlere bulaştırmaya çalıştıkları bir sır değil. Hrant Dink cinayetinde bu gayretkeşliği gördük. Ama rahmetli Yazıcıoğlu'nu bilenler biliyor ki, Muhsin Başkan'ın sahip olduğu tarlayı kimse süremez.

Şahsen benim kanaatim, Muhsin Yazıcıoğlu, vesayetin oyununa gelmediği, darbe tezgâhına çomak soktuğu için hedef seçilmiş olabilir. 27 Nisan muhtırasına cephe alması, merkez sağ partilerin yamulduğu sırada cumhurbaşkanlığı seçiminde Meclis'e gidip oy kullanması, vesayetçileri çok rahatsız etti. Hafızalarda kalan öyle sözleri var ki, vesayetçilerin kimyası bozulmuş olmalı. Mesela şu sözleri: "Ordu gözbebeğimizdir. Ancak namlusunu millete çevirmiş bir tankı asla selamlamayız. Küçük bir azınlığın demokrasi dışı hevesler içine girdikleri, bir darbe girişiminde bulunabilecekleri, bununla ilgili birtakım hazırlıklar yapıldığına dair bilgiler gelmişti bana. Kasetler ulaşmıştı elimize."

Bir de 27 Mayıs 2007'de Tokat'ta söylediği bir söz var: "Türkiye, İran olmaz, Cezayir de olmaz. Suriye yapılmasına da biz müsaade etmeyeceğiz..."

Muhsin Yazıcıoğlu, bir kaza sonucu mu öldü, yoksa kaza süsü verilerek öldürüldü mü? Konu şu anda yargıda. Fakat başka bir husus var. Önceki gün de yazdım. Bazı gazeteler, Ergenekon davası başladığından beri, devlet içindeki derin yapıların ortaya çıkarılmasıyla ilgili belgeleri, itirafları ısrarla ya görmüyor, ya küçültüyor ya da sulandırıp bulandırıyor. Mesela önceki gün 5 ilde yapılan operasyon haberini hiç görmeyen, birinci sayfadan vermeyen yayın yöneticilerinin gazetecilik ölçüsü acaba nedir? Malatya'daki 2. Ordu Karargâhı ve askerî lojmanlarının, İzmir Buca Şirinyer'deki Merkez Komutanlığı'nın ve Ankara'da Sivil Havacılık Genel Müdürlüğü'nün polis tarafından aranmasının haber değeri hiç mi yoktur?Diyarbakır'daki kafatasları Asurlulara mı ait?
Diyarbakır'da, tarihî İçkale bölgesindeki kazılarda önceki gün 4 kafatası daha bulundu. Böylece sayı 23'e çıktı.


Kemiklerin bulunduğu yer 1990'lı yıllarda JİTEM karargâhı olarak kullanıldı. 36 aile, Diyarbakır Savcılığı'na başvurarak dönemin JİTEM görevlileri, infazda bulunan, emri veren ve organizasyon içerisinde bulunan sorumluların tespit edilerek haklarında dava açılmasını talep etti. Asurlular konusuna girmeden önce şu JİTEM muamması hakkında bir hatırlatmada bulunalım. Faili meçhul cinayetlerin bir numaralı faili JİTEM, Jandarma İstihbarat ve Terörle Mücadele'nin kısaltılmış adı. Fakat varlığı, Genelkurmay Başkanlığı'nca bir türlü kabul edilmiyor. 2010'da hem Genelkurmay Başkanlığı, hem de Jandarma Genel Komutanlığı, mahkemelere gönderdikleri resmî yazılarda, bünyelerinde hiçbir zaman JİTEM diye bir yapı olmadığını söylediler.

Sayın Bahçeli "Yeni Türkiye" denmesine çok kızıyor. "Ne var bu Yeni Türkiye'de" deyip kendince mugalâta yapıyor. Kestirmeden söyleyeyim; Yeni Türkiye, darbecilerin, hukuk dışı yapıların, darbe teşebbüslerinin yargılanabildiği Türkiye'dir. Yeni Türkiye'yi anlayamayanlar göreceksiniz kaybedeceklerdir. Mesela Sayın Bahçeli, Ergenekon sanığı emekli generali milletvekili adayı yaparak kaybetmiştir. Daha da kaybedecektir. Bu hatırlatmayı aslında şunun için yapıyorum. AK Parti iktidarının, çetelerle savaş ve demokratikleşme konusundaki kararlılığını daha en başta anlayamayanlar, daha sonra 12 Eylül 2010'daki referandumda çıkan yüzde 58 'evet'le ortaya konulan iradeyi de görmezden geldiler. Bu hatayı, Genelkurmay karargâhı da yaptı. Pek çok defa yazdık, "Hata, karargâh hatasıdır." dedik.

Dönemin Genelkurmay başkanları, Yaşar Büyükanıt, İlker Başbuğ, Işık Koşaner; Yeni Türkiye'yi okuyabilseydiler, darbe iddiası yargılamaları bu kadar uzamazdı. Faili meçhul cinayetlerin pek çoğu çoktan aydınlatılırdı. Demokratikleşmeye direnç gösterdiler. Ellerindeki delilleri, belgeleri vermedikleri gibi ıslak imzalı belgelere "kâğıt parçası" demeyi tercih ettiler. Ergenekon davalarının itibarsızlaştırılması, özünden saptırılıp sulandırılması ve bulandırılması için, görev ciddiyetleri ile bağdaşmayan tavırlar sergilediler. Beykoz kazılarındaki dolu LAW silahlarına rağmen koskoca Genelkurmay Başkanı, boş olanı eline alıp "Bu boruyu kim, neden gömsün?" diyerek gösteri yaptı. Ama daha önemlisi, geçen dönemin Genelkurmay Başkanı Işık Koşaner'in, inkâr etmediği ses kaydındaki sözleriydi. Lütfen bu ifadeleri unutmayınız: "Maalesef yasaların, yönetmeliklerin dışında hareket ettik. Bazen etmemiz gerekiyordu, bazı dönemlerde. Ama bunu yol yaptık, hep öyle olacak zannettik. Öyle devam ettik ve hakkımız olmayan bazı imkânları kullandık. Halen de var, halen de var... Onlar da karşımıza çıkacak.

"Hani diyorlar ya 35. maddeyi kaldır da bilmem ne maddeyi koy. İster koy ister koyma. Biz Silahlı Kuvvetler olarak bunun için varız. Bu bizim doğal tarihî görevimiz. Kimse bunun hakkında bize akıl öğretemez."

Bakınız bu ifadeler, bütün olan bitenlere rağmen, yanlışta ısrar eden zihniyetin değişmediğinin belgesidir. Hem de, "Yasaların dışına çıktık, bunu yol yaptık, hep böylece olacak sandık." itirafına rağmen...

Bizim dediğimiz de bu işte: Artık böyle olmayacak... Genelkurmay, bugün bu gerçeği görmeli. Biz Silahlı Kuvvetler'imizin, devam etmekte olan yargı sürecine yardımcı olmasını, kurum olarak daha fazla zarar görmemesini, daha fazla yıpranmamasını istiyoruz. TSK'nın yıpranmasının bu ülkeye, bu devlete, kimseye faydası yok. Silahlı Kuvvetler'in tümü yargılanmıyor. Hukuk dışına çıkmayı yol edinenler ve bu yüzden pervasızca davrananlar yargılanıyor. Diyarbakır'da cesetler de JİTEM karargâhının bahçesine, "bizden kimse hesap soramaz" pervasızlığı ile gömüldüler. O kafatasları, o kemikler Asurlulara ait değil. Onlar bizim insanlarımızın, bizim acılarımızın yürek burkan belgeleriDersim: Vesayetin çivisi çıktı
Dersim, ikinci defa gündemde.


10 Kasım 2009'da dönemin CHP milletvekili Onur Öymen, Meclis kürsüsünden "Dersim'de analar ağlamadı mı?" dediğinde, Türkiye, gerçekten sallandı. Birden hepimiz dikkat kesildik: "Neydi bu Dersim?" Tarihe meraklı olanların bile tam bilmediği, unuttuğu, atladığı bir konuydu bu. Sonra gördük ki, resmî tarihin "isyan" diye geçiştirdiği konu, aslında, tek tip yurttaş mayalama projesinin bir uygulamasıydı. Cumhuriyet elitleri, kendilerini vasi gibi görüyor, vesayet sistemi için iki düşman belirliyorlardı: Gericiler ve bölücüler... Dindar, Kürt, Alevi kimlikleri istemiyorlardı. Hem Kürt hem de Alevi olan Kızılbaş Dersimliler ise tam bir çıbanbaşıydı. "Okşanarak" hizaya gelmeleri de mümkün değildi. Çıban, kökünden kazınmalıydı.

Tartışma, bilinmeyen pek çok gerçeği su yüzüne çıkardı. "İsyan ettiler" bahanesiyle Dersim'de tam bir katliam yapılmıştı. Bir dönem Dışişleri Bakanlığı yapan İhsan Sabri Çağlayangil, mağaralara sığınan kadın, çocuk, ihtiyar yüzlerce insanın gaz bombasıyla fare gibi zehirlendiklerini söylemiş meğer. Hem de kime? Bugünün CHP Genel Başkanı Kılıçdaroğlu'na. Sonra, 40-60 bin kişi arasında insanın katledildiğini, Başbakan Erdoğan'ın ağzından duyduk. Sabiha Gökçen'in; en alçaktan uçarak 50 kiloluk bombaları kendi insanımızın üzerine attığı için "savaş pilotu" olarak kahramanlık madalyası aldığını öğreniverdik.

Şimdi de CHP Tunceli vekili Hüseyin Aygün'ün, gazetemizdeki sözleri tartışılıyor. Aygün; "Dersim katliamının sorumlusu CHP ve devlettir." diyor, Mustafa Kemal Atatürk'ün de katliamdan haberdar olmamasının mümkün olmadığını dile getiriyor.

Aygün'ün sözleri CHP'yi sallıyor. 12 milletvekili ortak basın toplantısıyla, Kılıçdaroğlu yönetimine muhtıra veriyor, parti içinde eski defterler yeniden açılıyor. Ama mesele, CHP'nin içi değil, Cumhuriyet'i, demokrasi ile buluşturmayan vesayetçi zihniyeti sorgulamaktır.

Vesayet sistemi/rejimi, bu ülkede bütün hesaplarını kutuplaşmalar üzerine yaptı. Sağcı-solcu, ilerici-gerici, laik-anti laik, Türk-Kürt, Sünni-Alevi kutuplaşmalarının hepsi, bu milleti demokrasiden uzak tutmak için bilerek, kasten hazırlandı. O sayede oluşturulan zeminlerde, on yılda bir darbeler sahneye konuldu.

Vesayet sistemi, isyan bahaneleri ile ezdiği, sindirdiği, korkuttuğu Alevileri, daha sonraki darbe dönemlerinde, hep hesaplarının içinde düşündü. Maraş katliamı (1978) ve Çorum katliamı (1980) 12 Eylül darbesine zemin hazırlamak için tezgâhlandı.

1993'teki Sivas Madımak katliamı ise laik-anti laik kutuplaşması için planlanmıştı. Aynı amaçla İstanbul'da Gazi Mahallesi'ndeki provokasyon devreye girdi. Koçgiri, Ağrı ve Dersim'de, Alevilerin yüreğine salınan korku, habire hatırlatılıyor, unutturulmak istenmiyordu. Katledilen annelerinin elbiseleri altına saklanarak, kaya ve ağaç kovuklarına bırakılarak hayatta kalan Dersim yadigârlarına, "derin devlet" şunu diyordu: "Şeriat gelirse, yaşama şansınız yok. 'Rejimin muhafızları' olmak zorundasınız..."

Toplumda ne zaman kaos ve kargaşa ortamı tezgâhlamak isteseler, Alevi-Sünni çatışmasını devreye sokan vesayet odaklarının oyunları, Ergenekon davasından sonra bozuldu. Alevi önderlerine yönelik suikast planları, gerçeğe ışık tuttu.

Ergenekon davası Alevi camiasını sarstı. Ama Alevi kurumları, kendilerine yakışacak duruşu sergileyemediler. Kirli yapının mazlum ve mağdurlarıydılar ama seslerini yükseltemediler: "Soruşturma derinleştirilmeli, aydınlatılmalı, nereye kadar gidiyorsa oraya kadar gidilmeli, Maraş ve Sivas dosyası yeniden açılmalı" diyemediler...

Mesele, CHP, Kılıçdaroğlu, parti içi çekişmeler değil. Mesele derinlerde. Bu ülkede artık kimse, yüz yıllık yüzleşmeden kaçamaz. Dersim hakikati, eski Türkiye'yi noktalıyor. Dersim, vesayetin çivisini çıkarmıştır. Dağılan parçaları, artık kimse bir araya getiremez. Yıkılan payandaları kimse ayağa kaldıramazYılın en önemli olayı...
Son yüz yıllık tarihimizde, İttihat Terakki zihniyeti, kurduğu statüko ile bir vesayet rejimi teessüs etti.


Halka rağmen halk adına yönetim diyeceğimiz bu rejim, cinayetlerle, suikastlarla, darbelerle her alanda hâkimiyet kurdu. Medya ile de vesayet rejiminin üzerine bir şal örtüldü. Basın meslek ahlakı yerlerde süründü. Yargı, üniversite, medya, yarı resmî sivil toplum kuruluşları, sendikalar mahşerin atlıları gibi vesayete payandalık ettiler. Darbelerden sonra cübbeleriyle sokaklarda yürüyen profesörler, Kenan Evren ve arkadaşlarını ilk ziyarete giden Anayasa Mahkemesi üyeleri, 28 Şubat'ta Genelkurmay Karargâhı'nda brifing alan ve komutan içeriye girdiğinde ayağa kalkan Yargıtay üyeleri ve gazeteciler, verdikleri pozlarla aslında her şeyi anlattılar...

Her darbeden sonra halk, darbecilere inat, darbecilerin mağdur ettiği partileri destekledi. Halk seçti, vesayetin güç odakları ertesi gün darbe düğmesine bastı. Her seferinde astılar, öldürdüler, korkuttular fakat halk pes etmedi. Vesayetçiler de yılmadı. Metot değiştirdiler, postmodern darbelere, e-muhtıralara geçtiler. Ha bir de, darbeden sonra gelen halk desteğindeki partilerde, kendilerince emniyet supapları kurdular. Bu gerçeği de en güzel, "milletin emaneti" olarak geçenlerde ebedi âleme uğurladığımız rahmetli Aydın Menderes, Aksiyon Dergisi'ne verdiği son röportajda söyledi. "Babamın etrafında hainler vardı, çevresi kuşatılmış yalnız ve çaresizdi." dedi. Bu kuşatılmışlık hep devam etti...

Vesayet, çelikten bir mengeneydi. Bilhassa medya, halkın zihnini bulandırıyor, vesayeti, "işte size demokrasi" diye yutturuyordu. "Orada bir köy var uzakta, gitmesek de o bizim köyümüz" havası estiriyordu. Olmayan demokrasiyi varmış gibi gösteriyorlar, bir yandan bankaları hortumlarken, bir yandan da ortak manşetlerle, vesayetin ellerini un çuvalına batırıyorlardı... "Yalakalık" evet, çok kötü bir şeydir. Bir karakter zaafıdır. Mesleğimiz için bir onursuzluktur. Amma, bu ülkede en büyük "yalakalık", vesayetin yalakalarında görülmüştür...

Tek bir şey söyleyeceğim. Çarşamba günkü yazımda yazdım. 111 kişinin öldüğü Maraş katliamının hemen sonrasında, İçişleri Bakanlığı görevine getirilen Hasan Fehmi Güneş'in ifadelerini köşeme taşıdım. Bir İçişleri Bakanı diyor ki: "Alevilerin evi tespit edilmiş, yakılacak evler işaretlenmiş. Bütün bunlardan bir saldırı olacağı belli. İstihbarat (MİT) bilerek bilgi vermiyor. Ben istihbarat örgütünün (MİT'in) oradaki katliama katkı yaptığı konusundaki iddianın, aklanmadığı kanısındayım. Engel olmuyor meselesi değil sadece, (MİT) bizzat katkı yapıyor."

Bir İçişleri Bakanı, "İnsanlarımızın katlinden devletin istihbarat teşkilatı sorumludur." diyor. Bu feryat üzerine, Türkiye'de yer yerinden oynamalı değil mi? MİT hakkında derhal soruşturma başlatılmalı değil mi? Halen AK Parti milletvekili olan Şamil Tayyar, geçen ay çıkan kitabında "PKK'yı MİT kurdurdu" diyor. Vesayetin askeriyede, medyada, üniversitede, siyasette ayağı var da, MİT'te yok mu? Bu soruşturulmayacak mı? Susurluk aydınlatılamayacaksa, MİT içinde suça bulaşanlar hesap vermeyecekse, Ergenekon davalarının sonucundan nasıl emin olabileceğiz?

Tek tesellimiz, 12 Eylül referandumundan çıkan yüzde 58 evettir. O "evet"te, demokratikleşme adına, seçmenin dimdik ayakta duran iradesi var. O iradeyi kimse zaafa uğratamaz. 2012'ye devredilen en büyük umut, referandumdaki iradedir. O irade, Ferhat Sarıkaya'nın görevine dönmesine, Silahlı Kuvvetler'den atılanların hakkının iadesine damga vurdu. O irade, Şemdinli davasını askerî mahkemeden alıp Van Ağır Ceza'ya nakletti. O irade, Silivri'deki darbe teşebbüsü davalarının, askerî mahkemelere gönderilmesinin önünü tıkadı. O irade, 2011'deki genel seçimlerde AK Parti'nin yüzde 50 oy alarak yeni bir anayasa yapma ile vazifelendirilmesini sağladı.

Yılın olayı bence, 12 Eylül 2010'daki referandumun rüzgârıdır. Çünkü son iki asırlık tarihimizde ilk defa halk, demokratikleşme iradesiyle devreye girdi. O irade, 2012'ye de damga vuracak...Uludere tuzağı neden kuruldu?
28 Aralık gecesi, kaçakçılık yapan 35 vatandaşımız, terörist zannedilerek öldürüldü. Terörle mücadelede yeni dönemde, TSK'da, sivillere zarar vermeme hassasiyetinin hâkim olduğu hüsnüzannıyla, bu olayda bir kasıt olmadığına inanmak isteyenlerdeniz. Genelkurmay Başkanı Org. Özel, bu hassasiyetini, dün Milliyet'te Fikret Bila'ya verdiği cevaplarda şöyle ifade etti:


"Teslim oldukları zaman buna en çok biz seviniyoruz. Bunların aileleri ile buluşmalarında oluşan o atmosferi gördükçe, arkadaşlarımızın, bazen kendi hayatlarını riske etme pahasına yaptıkları girişimlerin ne kadar önemli, ne kadar insancıl, ne kadar demokratik bir duruş olduğunu çok daha iyi anlıyoruz."

Uludere trajedisi, zaten en çok da bu duruşa zarar verdi. Son dönemde terörle mücadelede gösterilen başarı ve ahengi darbeledi.

Kafa karıştıran en önemli nokta şurası: 40 kişilik kafile 16.00 sularında katırlarla sınırdan Irak tarafına geçiyor. Sınırdaki karakoldakiler onları görüyor, zaten buradan yüzlerce defa girip çıktıkları için önceden de biliyorlar. Ayrıca, bombardımandan sağ kurtulan Hacı Encü, Irak tarafına geçerken, tepelerindeki insansız hava aracının sesini bile duyduklarını söylüyor. Yani Heronlar da bu kafilenin görüntülerini, Silahlı Kuvvetler içindeki belli merkezlere iletiyor.

En önemlisi, terörist zannedilen kafilenin 19.30 sularında tespiti ile bombardıman arasında 3 saat var. Diyelim ki; telefon, telsiz dinlemelerinden, daha önceki günlerde alınan istihbaratlardan, son olarak insansız hava araçlarının verdiği görüntülerden oluşan bir yanılgı oldu. Gelenlerin kaçakçılar mı, yoksa içlerinde terörist liderlerden Fehman Hüseyin'in de olduğu PKK grubu mu olduğu bir türlü anlaşılamadı. Ama arada üç saat var. Saldırıya uğrayan Uludere kaymakamı, bu insanların çoğunu bire bir tanıdığını söylüyor. Bu kaçakçıları, o sınırdaki jandarma karakolu görevlileri de tanıyor, biliyor. Irak tarafına geçerken tepelerindeki Heron, onları merkezlere bildiriyor. Bu bildirim nasıl unutuluyor? "Daha önce 40 kişi katırlarıyla geçmişti, bu gelenler onlar olabilir, konunun bu tarafını iyice araştıralım" diye neden düşünülmüyor? O üç saatlik zaman diliminde niye bu insanların akrabalarına, muhtara ulaşılamıyor? Çok önemli bir ayrıntı daha var. 40 kişi, yüklü 50-60 katırla sınıra döndüklerinde bekletiliyorlar, Türkiye tarafına geçmelerine izin verilmiyor. Bu arada neden son bir tahkikat, doğrulama yapılmıyor, yapılamıyor? Ve bekletildikleri noktada bombalanıyorlar? Tamam, kasıt yok, fakat kasta yakın bir ihmaller zinciri, izahı zor bir görev kusuru, korkunç bir hata olduğu ortada. Ortada, çünkü neticede terörist olmayan 35 vatandaşımız öldürülmüş oldu.

Şahsen ben ve benim gibi düşünen pek çok kimse, Uludere'de bir tuzak kurulduğuna, bir oyun oynandığına inanıyoruz. Önceki gün yazdım, bu oyunu; devlet içinde hâlâ tesirsiz kılınamamış derin yapının, PKK içindeki iç-dış bağlantılı derin yapıyla işbirliği içinde oynamış olma ihtimali, en kuvvetli ihtimaldir.

Uludere tuzağı neden kuruldu, bu oyun neden oynandı?

Çünkü birileri Kürt meselesinin çözümünü istemiyor, yeni açılımları sabote ediyor. Çünkü birileri, Türkiye'nin terörü bitirmesini istemiyor. Çünkü birileri, Türkiye'nin istikrarını istemiyor. Çünkü birileri, Türkiye'nin uluslararası dengelerde bir muvazene unsuru olmasına tahammüllü değil. Çünkü birileri, Türkiye'nin bölgesinde, güçlü bir devlet olma yolundaki yürüyüşünü kabullenemiyor. Çünkü birileri, Türkiye'nin sivil bir anayasa yapmasını, ne pahasına olursa olsun engellemeye çalışıyor. Gerilim ve çatışmayı tırmandırarak kırmızı çizgilerin silinmesine direnç gösteriyorlar... Çünkü birileri, Ergenekon ve Balyoz davaları gibi, darbe teşebbüsü davalarının sonuçsuz kalması için provokasyonlar peşinde... Herkes bilmeli ki, vesayetçiler, Türkiye'nin demokratikleşmesini engellemekten asla vazgeçmeyecekler. Onlarla asla anlaşamazsınız...Aleviler, CHP'den neden vazgeçemiyor?
Dersim tartışmasının en önemli zeminlerinden biri CHP-Alevi ilişkileridir. Ergenekon dostları kalemler soruyorlar: "Madem Dersim'de katliam olmuş, madem bundan da tek parti döneminin CHP'si sorumludur, neden o günden beri Aleviler CHP'ye oy veriyorlar?" Evet, soru esaslı; Aleviler, CHP'den neden vazgeçemiyorlar?


Cumhuriyet, Aleviler için tam bir hayal kırıklığıdır. Aleviler, Cumhuriyet'in ilk yıllarından beri kendilerine ne yapıldığını, işin özünün ne olduğunu aslında başından beri biliyorlar. Dersimli araştırmacı-yazar Cafer Solgun'un, "Alevilerin Kemalizm'le İmtihanı" kitabında konu, bütün açıklığı ile ortaya konuyor. Aleviler, Cumhuriyet elitleri tarafından yok sayılmıştır. Tek ulus üzerine inşası planlanan Cumhuriyet rejiminde, Türk'ten başkasının varlığı tanınmayacaktır. Alevi, Kürt şu bu yok, sadece Türkler ve Sünniler vardır. Sünniler de; devlete bağlı Diyanet Teşkilatı ile kontrolde tutulacaktır. Korku, rejimin en büyük silahıdır. Bölünme korkusu, şeriat korkusu, komünizm korkusu dağları beklemektedir. Korkutarak kutuplaştırma, sonra da "kutuplaşma var, memleket elden gidiyor" gerekçesiyle darbe üzerine darbe...

Aleviler, evet, Cumhuriyet elitleri tarafından yok sayılmıştır. Sadece yok sayılmakla da kalmamışlar, baskılarla, isyan bahanesine dayandırılan sindirmelerle, katliamlarla, asimilasyon politikalarıyla bitirilmek istenmişlerdir. 1925 yılında kabul edilen Tekke ve Zaviyelerin Kaldırılmasına Dair Kanun'un birinci dereceden mağdurları, Alevilerdir. Alevi inancında hayati bir önem ifade eden "dede, baba, pir, seyit, çelebi" gibi dinî unvanlar yasaklanmıştır. "Laik Cumhuriyet geldi, Aleviler rahata kavuştu. Onun için de Aleviler, CHP'yi destekliyorlar" iddiası safsatadan ibarettir.

Aleviler, sadece Cumhuriyet'in ilk yıllarında korkutulmadılar. 2 Temmuz 1993'teki Sivas Madımak Oteli katliamı, Maraş olayları, Gazi Mahallesi olayları hepsi derin devletin provokasyonuydu. Madımak katliamından 6 ay sonra, toplumda "şeriat tehlikesi"ne dair bir korku ve endişe ortamı hazırlanma planı dâhilinde Uğur Mumcu katledilmiştir. Uğur Mumcu'nun cenazesinde, yüz binlere "kahrolsun şeriat" sloganı boşuna attırılmamıştır. Ardından peş peşe laik kesimden, isimleri öne çıkmış aydınlar katledilmiştir. Alevilere şunu dediler: "En büyük tehlike şeriat tehlikesi. Şeriat gelirse çoluk çocuk kesileceksiniz, sizin kökünüzü kazıyacaklar..." Bugün "Ergenekon"la ifade edilen derin yapı, ne zaman kaos ve kargaşa ortamına ihtiyaç duymuşsa, akıllarına ilk gelen Alevi-Sünni çatışması olmuştur. Laik-anti laik kutuplaşmasında Aleviler, rejim muhafızı olarak düşünülmüştür.

Niye o zaman Aleviler; Ergenekon'a sahip çıkan, Silivri'deki tutuklulara selam gönderen, davanın en önemli sanıklarını milletvekili yaparak yargı sürecindeki davayı özünden saptırmaya çalışan CHP'den kopamıyorlar? Vesayet zihniyetinin mazlumları, mağdurları oldukları halde, vesayete payandalık yapan bir siyasi anlayışa neden mahkûm oluyorlar?

Çünkü Aleviler iliklerine kadar korkutuldular. Madımak'ta, askerî birliklerin gözü önünde diri diri yakılmak nedir, bunu Aleviler bilir ancak... 1925'ten beri korkutanlar, onlara tek bir yol bıraktılar: Ordu+CHP+Kemalizm... Sağ partiler onlar için hiçbir zaman tekin olmadılar. Gidecekleri başka kapı yoktu, CHP'ye gittiler. Evet, korkuları onlara sığınacak tek liman bıraktı. Cafer Solgun'un altını çizdiği gibi; yaşamak için, güçlü ve egemen olandan yana imiş gibi görünmeyi seçtiler...

Fakat artık yeni bir yol ayrımındalar. Ergenekon davasında ortaya dökülen darbe planlarında Alevi ileri gelenlerine yönelik suikast hazırlıkları ve Dersim konusunda CHP'nin tavrı, onları bugün farklı bir noktaya getirdi.

İki sorunun cevabını arayacaklar: 1. CHP, tek parti dönemiyle arasına kalın bir çizgi çekip, Dersim'le yüzleşebilecek mi? 2. AK Parti, onlara aradıkları güveni samimiyetle verebilecek mi?Yalan manşet üzerine...
Aydınlık gazetesi manşetten yalan söylüyor.



"Fidan'ı MİT'e Onlar Dikti. Kozinoğlu, ölmeden önce Aydınlık'a gönderdiği açıklamada, Fethullah Gülen'in, Hakan Fidan'ı, MİT'e müsteşar yapması için Zaman yazarı Hüseyin Gülerce'yi Abdullah Gül'e gönderdiğini ifade ediyor."muş...

Yalan, bir karaktersizlik ölçüsüdür. Zalimler yalanlarla iftira atar, kin kusar, insanları hedef gösterirler. En acımasız yalanlar ise hainlerin yalanlarıdır. Bir millete ihanet ederler. Bir ülkenin geleceği ile oynarlar. Milletin dirilişine ömrünü adayanlara saldırır, fedakâr insanlara çamur atar, gizli servislerin emellerine hizmet ederler. Karanlık ruhlarının karanlık dünyalarında, karanlık odalar inşa eder ve bir fabrikatör gibi yalan üretirler. Hayatları fitne fesat peşinde koşmakla geçer. Ne kendileri huzur bulur, ne etraflarına huzur yüzü gösterirler. Hayâdan nasipleri yoktur, kızarmaz yüzleri, bitmek bilmeyen kin ve nefretleri vardır... Allah'ın büyüklüğünü göremezler. Sebeplere bakarlar. Ve dünya çapında, milletimizin yüz akı insanî hizmetler için, "bunlar büyük proje, mutlaka arkasında Amerika vardır, Avrupa vardır" derler... Millete güvenmezler. "Bu millet adam olmaz" derler. Millete değil, başkalarına yaslanırlar. "Allah ile irtibat olmayınca, hayat kocaman bir yalan" diyenleri anlayamazlar. Bu büyük millete Allah rızası için hizmet edenleri hedef seçerler, yabancı istihbarat merkezlerine jurnal ederler... Aydınlık gazetesinin hafta başındaki manşetindeki yalan, bana bu satırları yazdırdı. Güya, MİT mensubu Kâşif Kozinoğlu, ölmeden önce sırlarını Aydınlık Gazetesi'ne göndermiş. Aydınlık, Kozinoğlu'nu zorda bırakmamak için bu notları, o hayatta iken yayımlamamış, vefatından sonra yayımlıyormuş.

Kâşif Kozinoğlu, gizli belge sızdırdığı gerekçesiyle OdaTV soruşturmasıyla tutuklanmış ve yargılamanın yapılacağı 22 Kasım'dan on gün önce tutuklu bulunduğu Silivri Cezaevi'nde vefat etmişti. Hiçbir sağlık sorunu yokken, sadece OdaTV davasının değil, Ergenekon ve Balyoz davalarının da en önemli sanıklarından birinin, "kalp krizi" geçirerek öldüğünün açıklanması, elbette pek çok soru işareti taşıyor. Normal olmayan her ölüm vakası, bir suikastı, cinayeti akla getirir. Burada da asıl soru, Kozinoğlu'nu kimin öldürmüş olabileceğidir. Kozinoğlu'nun konuşmaları acaba kimleri rahatsız ederdi?

Neden bu ülkede, kozmik sırlara vâkıf generaller firar ediyor? Ben inanıyorum ki vesayetin resmî tarihini yırtan Dersim gerçeklerinin gün yüzüne çıktığı gibi, 28 Şubat için de soruşturma açılabildiği gibi, bir gün bütün faili meçhuller, suikastlar, cinayetler aydınlanacaktır. Ergenekoncuların, vesayete payandalık edenlerin, medyadaki adamlarının bütün endişeleri, bütün telaşları, paniklemeleri bu yüzdendir... Karanlıktaki yarasaları en fazla rahatsız eden, ışıktır. Hukuk dışına çıkanları, kanlı eylem planları yapanları da hakikatlerin ışığı, adaletin işlemesi rahatsız eder...

Aydınlık gazetesi, manşetine taşıdığı yalanda şöyle diyor: "Hakan Fidan'ın MİT müsteşarı olması için Fethullah Gülen, Hüseyin Gülerce'yi (Zaman Gazetesi yazarı) 2009 yılında Abdullah Gül'e göndermiştir. Ancak atama, 2010'un Mayıs'ında; yani görüşmeden 1,5 yıl sonra gerçekleştirilmiştir."

Ben de diyorum ki; Muhterem Fethullah Gülen, beni Cumhurbaşkanımız Sayın Abdullah Gül'e göndermedi. Ben Abdullah Gül'e hiçbir zaman "Hakan Fidan'ı MİT müsteşarı yapın" diye bir laf söylemedim. Bu ifadelerim için, bütün kutsallarım, ailem, çoluk çocuğumun üzerine yemin ederim. Şimdi de bu yalanı uyduranlara, gazetede manşete taşıyanlara sesleniyorum: Gelin, biraz Allah korkunuz varsa, sözleşelim. Kim yalan söylüyorsa Allah onun belasını versin. Dili tutulsun, yazamaz, konuşamaz olsun... Var mısınız?Büyükanıt'ın anlatacakları yok mu?
Gazetemiz önceki gün, arkadaşımız Mustafa Gürlek'in imzasını taşıyan özel haberi manşet yaptı.



Haberde, eski Dağlıca Tabur Komutanı Yarbay Onur Dirik'in, herkesin gözünü açan itirafları vardı.

Dağlıca 3. Motorlu Piyade Taburu, 21 Ekim 2007'de teröristlerin saldırısına uğramış, baskında 12 asker şehit düşmüş, 17 asker yaralanmış, 8 asker de kaçırılmıştı. Onur Dirik'in Zaman'a anlattıkları, Dağlıca baskınında, Silahlı Kuvvetler içindeki bir odağın, PKK ile işbirliği yaptığı iddialarını kuvvetlendirmektedir.

Önce, "kamuoyuna yansıyanlar, buzdağının görünen kısmı" diyen Dirik'in Zaman'a anlattıklarını özetleyelim: "Saldırıdan 28 gün önce, teröristlerin olağanüstü hareketlilik içerisinde olduklarını tespit ettik. Saldırıdan 4 saat öncesinde operasyon planı yaptık. Ancak bu operasyon, başlamadan hemen önce üst komutanlıklar tarafından iptal edildi. Taburun muharebe etkinliği zaman içerisinde törpülendi. Ve sanki saldırıya karşı güçsüz hale getirilmek istendi. 33 saat süren çatışmada PKK'nın hedefi taburu tamamen ortadan kaldırmak ve beni dahi esir almaktı. Teröristler, 18'e yakın ağır uçaksavar silahı kullandı. Belirsiz bir hava aracı, 4 saat boyunca çatışma anında tepemizde uçtu. Bunu tüm tabur gördü. Hâlbuki o dönemde TSK'nın envanterinde insansız hava aracı yoktu."

Dağlıca baskınının açıklığa kavuşturulması en az Ergenekon, Balyoz davaları kadar önemli, Hrant Dink ve Muhsin Yazıcıoğlu suikastlarının aydınlatılması kadar hayatîdir. Bu baskınla ilgili Taraf gazetesinin yayınlarının, dönemin Genelkurmay Karargâhı'na çok ciddi sıkıntılar yaşattığını biliyoruz. Genelkurmay Başkanlığı, Taraf'tan yargı yoluyla hesap soracağını açıklamıştı. Dönemin Genelkurmay Başkanı Orgeneral Yaşar Büyükanıt; "arkalarındaki sermayeyi açıklasınlar" deyince, Taraf bu çağrıya cevap olarak 25 Haziran 2008'de şok bir belge yayınladı. Belgede, 12 Ekim 2007 tarihli, "ivedi" damgalı, Van Jandarma Asayiş Kolordu Komutanlığı istihbarat raporuyla, baskının nereden yapılacağı, zamanlaması ve baskın yapılacak üslerin koordinatları ayrıntılı olarak yer alıyordu. Belge korkunç bir gerçeği ifşa ediyordu. Genelkurmay, bütün ilgili birimleriyle Dağlıca taburuna baskın olacağını biliyordu.

PKK'lıların "Düğün" adını verdikleri Dağlıca baskınına neden göz yumuldu? Önce zamanlama olarak bir hususu hatırlatayım. Baskının yapıldığı gün, Türkiye'de cumhurbaşkanını halkın seçmesini sağlayacak referandum yapıldı. İkincisi, bu saldırıdan 4 gün önce, TBMM'de, ordunun Kuzey Irak'a girmesi için baskı altına alınan hükümete yetki veren tezkere kabul edilmişti.

Dağlıca baskınına göz yumulmuştu, çünkü hükümet, kontrolün askerde olacağı bir sürece sokulacaktı. Olağanüstü hal ve büyük şehirlerde sıkıyönetim ilanı ile AK Parti, darbesiz bitirilecekti. Çünkü şimdi görüyoruz, 2003'te başlayan darbe teşebbüsleri akim kalıyor, kapatma davası istenen sonucu vermiyor, eylem planları yürümüyordu. AK Parti, bir maceraya bulaştırılıp alaşağı edilebilir miydi?

Bir şeyi daha hatırlayalım. Hükümet, Dağlıca baskını ile hazırlanan tezgâhı fark etmişti. Dışişleri Bakanı Davutoğlu, Ekim 2009'da Erbil'de, Barzani heyetine şunları söylemişti: "Dağlıca baskınından sonra Türkiye bir yol ayrımına gelmişti. Ya savaşa yönelecekti ya da ortak akılla hareket edip barışa. Dağlıca belki bir Türk-Kürt savaşı çıkarmak için yapılmıştı. Bunu isteyenler vardı. Ancak biz bunu akıl yoluna giderek aştık."

Sıra artık yargıda. Bütün sorumlular ifade vermelidir. Başta, baskından iki hafta sonra dönemin 2. Ordu Komutanı Orgeneral Hasan Iğsız'a; bizzat Dağlıca taburuna giderek, Yarbay Onur Dirik'e neden başarı plaketini sunduğu sorulmalıdır. Iğsız, plaket töreninde; "Bu tabur görevini yapmıştır, herkes müsterih olsun, siz rahat olun." demekle neyi kastettiğini izah etmelidir. Herhalde dönemin Genelkurmay Başkanı Org. Yaşar Büyükanıt'ın da anlatacakları vardırDink davasında umudun adresi...
Agos Gazetesi Genel Yayın Yönetmeni Hrant Dink, 19 Ocak 2007'de gazetesinin önünde kurşunlanarak öldürüldü.



Menfur cinayetin davasında 20. duruşma önceki gün yapıldı. Beş yıl sonra, savcı, nihayet esas hakkındaki mütalaasını açıkladı. Dün, Zaman'a manşet olan tespitinde savcı şunu söylüyor: "Eylemin ... iştirak halinde ve süreklilik içerisinde çalışan, gizlilik ve örgütsel hiyerarşiye özen gösteren ... Ergenekon terör örgütünün Trabzon hücre yapılanması tarafından işlenmiş olduğu değerlendirilmektedir."

Mütalaada önemli bir hususun da altı çiziliyordu. Sanıkların 2006 yılına ait mahkeme kararıyla yapılan dinlemelerinin imha edildiği, bu yüzden üst yapıyla bağlantının kurulamadığı belirtiliyordu.

Dink cinayeti davasında ne varsa, bir türlü, sağlıklı bir zeminde gidilemediği kuşkusu sürekli artıyor. Hissediyorsunuz, bir bürokratik direnme, engelleme, perdeleme var. Şahsen ben böyle bir direnci, Ergenekon ve Balyoz davalarında bile görmüyorum. Demek ki Hrant Dink'in katledilmesi davasının adaletle sonuçlanması, devlet içindeki vesayetçi hukuk dışı yapı için daha zarar verici bir mahiyet taşıyor. İşte bunu da dikkate alarak, bu ülkede adalet isteyen, hukukun üstünlüğü için çırpınan herkes, Dink davasının en yakın takipçileri olmak zorundadır.

Bu davanın üstünün örtülebileceği endişesi, maalesef bitmiyor. Örtülebilir mi? Vesayetçi takımı, örtülebileceğini zannediyorsa çok yanılıyor. Ergenekon ve Balyoz davaları, daha geniş açıdan, darbeye teşebbüs davaları sonuçlandığında, görülecektir ki, bu ülkede geçmişe ait bütün cinayetler, suikastlar aydınlatılacaktır. Eşref Bitlis suikastından binlerce faili meçhul cinayete kim ne yaptıysa hesabını verecek. Çünkü başka türlü "Yeni Türkiye" kurulamaz.

Dink cinayetinde adaletin tecellisi için elbette darbe teşebbüsü davalarının sonuçlanmasını bekleyemeyiz. Ayrıca kuvvetli bir umudumuz da var: Sayın Cumhurbaşkanımız Abdullah Gül... Hatırlayacaksınız, Sayın Gül, 25 Ocak 2011 Salı gecesi, Avrupa Konseyi'ne yaptığı ziyaret esnasında, Strasbourg'da, beraberindeki gazetecilerle yaptığı sohbet sırasında, "Hrant Dink cinayeti"nin peşine düşmeye karar verdiğini açıkladı. Cumhurbaşkanı'na, Avrupa İnsan Hakları Mahkemesi'nin 2010 Eylül ayında, Hrant Dink cinayeti davasına ilişkin Türkiye aleyhindeki "mahkûmiyet kararı" hatırlatılınca, Sayın Gül, bu karardan sonra "Türkiye'nin başının dik duramadığını" ifade etti. Hrant Dink cinayetini "hazmedemediğini" söyleyerek, defalarca o konudan "mahcubiyet duyduğunu" söyledi. Söyledikleri lafta kalmadı. Türkiye'ye dönünce, Hrant Dink cinayetini ayrıntılı şekilde incelemesi için Cumhurbaşkanlığı Devlet Denetleme Kurulu'nu (CDDK) görevlendirdi.

Bu kurul, beş aydır titiz bir şekilde çalışmalarına devam ediyor. Müteveffa Hrant'ın kardeşi Orhan Dink'e dün bu konuyu sordum. Kurul üyelerinin yaz boyu kendileriyle görüştüklerini, konuya çok hâkim olduklarını, iyi bir inceleme yürüttüklerini söyledi. Kurulun çalışmalarının 5-6 ay daha devam edebileceğini ifade etti. Sayın Cumhurbaşkanı'nın samimi çabalarının kendilerine büyük destek olduğunu kaydetti.

CDDK, tabii ki mahkemeden bağımsız hareket ediyor. Ama ulaşacakları yeni deliller, adaletin tecellisi için çok önemli...

Sadece Sayın Cumhurbaşkanı değil, AK Parti hükümeti de, Dink davasının üstünün örtülmesine engel olmalıdır. Hükümet üyeleri, istedikleri kadar iyi niyetli olsunlar, bürokratik direnç bitmez. Çünkü vesayet rejiminin asırlık tecrübesi, bitmeyen oyunları vardır. Unutmayalım ki, Dink cinayeti, Zirve Kitabevi'ndeki katliam, Rahip Santoro cinayetleri, AK Parti'ye karşı vesayetin derin odaklarının bir hamlesiydi. Hedef belliydi. AK Parti iktidarında, gayrimüslimlerin can güvenliğinin olmadığını göstereceklerdi. Bunun üzerine Batı baskı yapacak, yükselen milliyetçilik dalgası hükümeti zora sokacaktı.

Türkiye, vatandaşlarını koruyamayan bir ülke olmak utancından kurtarılmalıdırErgenekoncuların en büyük numarası...
Demokratikleşme ile vesayet arasında siyaset, yargı ve medya cephelerindeki mücadele kıyasıya devam ediyor.


Vesayet cephesi, değişen Türkiye'yi ve dünyayı doğru okuyamamanın, hazırlıksız yakalanmanın şaşkınlığını üzerinden bir türlü atamıyor. Kendilerini çok güçlü zannettikleri bir sırada, yuvarlandıkları çaresizliğin girdabında, nafile direnmeye çalışıyorlar. Fakat yargılandıkları davalarda deliller çok güçlü. Yargı yoluyla bir netice almaları asla mümkün değil. Bu çaresizlikle bir taktik geliştirdiler. Ben buna, Ergenekoncuların en büyük numarası diyorum. Hâkimlere değil, kamuoyuna konuşuyorlar. Hedef kitleleri de, AK Parti'ye ve Gülen hareketine (buldukları tabirle cemaate) hasım olanlar... Çünkü Türkiye'de, belli medyanın organize çalışmasıyla ve CHP ile MHP'nin, Ergenekon sanıklarını milletvekili seçtirmeye kadar varan sahiplenmeleriyle, manipüle edilmiş bir kamuoyu var. AK Parti ve Gülen hareketi hakkında, söylenen her şeye sorgulamadan inanan bir geniş kitle var. Bu kitle Cumhuriyet, laiklik ve yaşam tarzları konusunda, sürekli korkutuluyor ve her türlü dezenformasyona inanmaya hazır hale getiriliyor.

Bunun son örneği, önceki dönemin Genelkurmay Başkanı İlker Başbuğ'un tutuklanmasında görüldü. Başbuğ tutuklanma öncesi yaptığı konuşmada; "Takdir yüce Türk milletinindir." dedi. Kastettiği, o korkutulan, endişeleri ve kaygıları sürekli beslenen kitleydi. Yoksa "millet", referandumda yüzde 58 evet demiş, Ergenekon davalarını destekleyen bir irade ortaya koymuştu... Şunu da belirtmeliyiz ki, Başbuğ'un ve Ergenekon dostlarının bütün çabalarına rağmen, artık o kitle de vicdanındaki tereddüdü tavırlarına yansıtmaya başladı. 26. Genelkurmay Başkanı tutuklandı, yüz binler sokağa dökülmedi. İzmir'de bile yüz tane İşçi Partili bir araya ancak gelebildi. Hele 17. Genelkurmay Başkanı Kenan Evren'in yargı önüne çıkacağı şu günlerde, "26. Genelkurmay Başkanıyım" demenin bir kıymeti harbiyesinin olmadığı da ortada...

Yazımı, bir hatırlatma ile bitireyim. İlker Başbuğ, İrtica ile Mücadele Eylem Planı davasıyla birleştirilen İnternet Andıcı davasında yargılanacak. İddianamede, LAW'a boru, belgeye kâğıt parçası demesinin, plan gereği olduğu söyleniyor. Mart 2006 tarihli o malum belgedeki planda şunlar vardı: (Taraf gazetesi bu planı, "AK Parti'yi ve Gülen'i Bitirme Planı" manşetiyle vermişti.) "Eylemler, Ergenekon davasının gündemi değiştiriliyor havası oluşmadan planlanacak. 'Fethullah Gülen (FG)'ciler gemi azıya aldılar. Doğrudan TSK'ya saldırıyorlar' teması işlenecek. Askerî suç kapsamında yapılacak ışık evleri baskınlarında, silahlı terör örgütü oluşturmak doğrultusunda; silah, mühimmat, plan vb.. materyal bulunması sağlanarak, FG Grubu, 'Silahlı Terör Örgütü' Fethullahçı Silahlı Terör Örgütü (FSTÖ) kapsamına aldırılacak ve soruşturmaları askerî yargı kapsamında yürütülecektir. Ilımlı İslam konusu özellikle vurgulanacak, FG'cilerin ABD güdümünde hareket ettikleri yoğun olarak dile getirilecektir.

Ergenekon kapsamında tutuklanan TSK personelinin masum olduğu, irticayla etkin şekilde mücadele ettikleri için üzerlerine iftira atıldığı şeklinde haberler yaptırılacaktır.

İhbara dayalı ev baskınları yaptırılarak, buralarda silah ve mühimmatın yanı sıra FG'ciler ile irtibat kurulması istenen oluşumlara (Yahudilik, CIA, Mossad, Moon Tarikatı, Humeyni; vb...) ait objelerin aynı ortamda bulunması sağlanacaktır. Ev baskınları kapsamında Alevi düşmanlığını körükleyici bilgi ve belgelerin evlerde bulunması sağlanacaktır. AKP mensubu kilit haberleşmeciler tarafından, kamuoyuna çelişkili açıklamalar yaptırılarak, AKP içerisinde ciddi anlamda anlaşmazlık ve bölünmeler yaşanıyormuş şeklinde algılanması sağlanacaktır." Bu planın hâlâ birileri tarafından harfiyen uygulandığını görmek şaşırtıcı olabilir mi? Önümüzde yeni bir anayasa çalışması var. Mücadele, orada da devam edecek.Ergenekon ruhu geri mi döndü?
Hrant Dink, öldürülmeden dokuz gün önce, yayın yönetmeni olduğu Agos gazetesinde çok dokunaklı bir yazı yazdı. Yazının başlığı, "Ruh halimin güvercin tedirginliği" idi.



Bir yazısından dolayı, nasıl "Türk düşmanı" ilan edilip, hedefe konduğunu özetliyordu. Başlangıçta, "Türklüğü aşağılamak" suçlamasıyla, Şişli Cumhuriyet Savcılığı'nca hakkında başlatılan soruşturma onu tedirgin etmemişti. Soruşturma sonunda bir dava açılmayacağına kesin gözüyle bakıyordu. Ama dava açılmıştı. Bir düğmeye basılmış gibiydi... Bilirkişi olarak tayin edilen İstanbul Üniversitesi öğretim üyelerinden oluşan üç kişilik heyet, Dink'in yazısında suç unsuru olmadığına dair mahkemeye bir rapor sundu. Ama savcı, bilirkişi raporuna rağmen cezalandırılmasını istedi.

Dink yazısında, diaspora Ermenilerine; "sizde Türk düşmanlığı ile zehirlenmiş bir kan var, bunu temizlemelisiniz..." dediği halde, davanın her celsesinde, "Türk'ün kanı zehirlidir" dediği dile getiriliyordu. Gazete haberlerinde, köşe yazılarında, televizyon programlarında Ergenekon medyası yoğun bir kampanya yürütüyordu. Her seferinde "Türk düşmanı" olarak biraz daha meşhur ediliyordu. Veli Küçük'ler, Kemal Kerinçsiz'ler boy gösteriyordu. Ulusalcılar, adliye koridorlarında üzerine saldırıyor, küfürler ediyordu.

Dava sonucunda hâkim altı ay mahkûmiyet kararı verdi. Avukatları Yargıtay'a başvurdu. Yargıtay da onu suçlu buldu. En sonunda Genel Kurul'da oyçokluğuyla Hrant Dink'in, Türklüğü aşağıladığı ilan edildi. Dink artık tedirgindi. Kendini bir güvercin gibi ürkek hissediyordu. Yazısını şöyle bitirdi: "Evet, kendimi bir güvercinin ruh tedirginliği içinde görebilirim, ama biliyorum ki bu ülkede insanlar güvercinlere dokunmaz..."

Ama yanılmıştı. Bu ülkede binlerce faili meçhul cinayet işlenmişti. Abdi İpekçi kurşunlanmıştı. Cinayet Mehmet Ali Ağca'ya yüklenmiş, sonra da bu tetikçi askerî cezaevinden kaçırılmıştı. Dersim'de masum insanlar bombalanarak katledilmişti. Çorum'da, Maraş'ta, Sivas'ta, Alevi-Sünni çatışmaları provoke edilmiş, darbelere zemin olsun diye üniversitelerde sağ-sol çatışması gibi gösterilip, gençlerin binlercesinin ölümü seyredilmişti. Hrant bunları unuttu. Unuttu ve bunu hayatıyla ödedi. Etyen Mahçupyan'ın dün Zaman'da dediği gibi Trabzon'dan İstanbul ve Ankara'ya, Jandarma'dan Emniyet'e ve MİT'e uzanan geniş bir yelpazede onlarca kişi bu cinayeti önceden gördü, bildi ve sustu. İş burada da kalmadı... Mahkeme süresi boyunca deliller saklandı, karartıldı ve çarpıtıldı. Resmî makamlar hiçbir soruyu yanıtlamadıkları gibi, gerçeklerin ortaya çıkmasını engellemek üzere ellerinden geleni yaptılar. Ve mahkeme, Dink cinayetinin örgüt işi olmadığına hükmetti... Haberi ilk duyduğumda, "Ergenekon ruhu geri döndü" dedim... Evet, bu dava bitmedi, tam tersine yeni başlıyor. Cumhurbaşkanlığı Devlet Denetleme Kurulu'nun hazırladığı rapor tamamlanmak üzere. Yeni bir dava da açılabilir. Ayrıca temyiz safhası da var. Fakat soru beynimizi zonklatıyor: Bu ülkede bir gazeteciyi öldürmek, bu kadar organize ve planlı olduğu halde, neden böylesine pervasızca bir perdeleme, göz yumma, yol verme var? Hrant, Ermeni olduğu için mi?

Hrant Dink davası bu ülkede adaletin namus davasıdır. Hükümetin namus davasıdır. Namus ve onur davasıdır. Hrant Dink isteseydi Türkiye'yi terk edebilirdi. Ama ölümünden önceki o son yazısında şöyle dedi: "Kaynayan cehennemler"i bırakıp, "hazır cennetler"e kaçmak, her şeyden önce benim yapıma uygun değildi. Biz yaşadığı cehennemi cennete çevirmeye talip insanlardandık.Türkiye'de kalıp yaşamak, hem bizim gerçek arzumuz, hem de Türkiye'de demokrasi mücadelesi veren, bize destek çıkan, binlerce tanıdık tanımadık dostumuza olan saygımızın gereğiydi...

Hrant Dink davasına sahip çıkmak da bugün; adalet, insanlık, özgürlük, barış ve huzur diyen herkesin, Dink ailesine, bu ülkede yaşayan bütün azınlıkların varlıklarına, haklarına saygının gereğidir. İnsan olmanın gereğidir.İslamî kesim ve demokratlık...
Sayın Başbakan'ın başlattığı "dindar nesil yetiştirme" tartışmasına girmek istemiyorum.



AK Parti'nin on yıla yaklaşan iktidarında, bu yönde bir şey yapıldığını da bilmiyorum. Meselenin siyasî tarafı da var. Sayın Erdoğan'ın, CHP'li milletvekillerinin katsayı konusunda Danıştay'a iptal başvurusu yapmaları üzerine konuştuğunu da hatırlayalım... "Nedir CHP'nin bu imam hatiplilerden istediği?" isyanının söylettiği bir ifade bu. Sayın Başbakan'ın bir cümlesini alıp, buradan niyet okumaya kalkmak da insafa sığmaz. Nitekim Sayın Erdoğan, "Farklı inançlara yaklaşımımız ortada. Öğrencileri formatlamak gibi bir niyetimiz yok. Kimseye bir dayatma yapmadık. Aksine daha çok özgürlük ve demokrasi diyoruz." sözleriyle tavzih yapmak zaruretini kabul etti.

Dindarlık, ortak ölçüsü olmayan bir sıfattır. Dindarlık bir paye de değildir. Dindar nedir? Mesela dinin vecibelerini yerine getirmek dindarlığa kâfi midir? Gönül yıkan, kaba saba, nobran, ukala, insanlara eziyet eden, kendisine hiçbir konuda güven duyulmayan birinin, kendisini dindar ilan etmesi, dine de zarar vermez mi? Mesela dindarlık şekil midir, öz müdür? Kendini dindar görmediği halde, Allah katında makbul insanların sayısı az mıdır? Şahsen benim İslamiyet'ten anladığım; insanlardan bir insan olmak, bütün insanlar için sancı çekmek, bu dünyada hiçbir beklentiye esir düşmeden sadece Allah'ın rızasına kilitlenmek ve hayırlarda, iyiliklerde yarışarak kötülüklere mani olmaya çalışmaktır... Bunu yaparken de, tevazu, nezaket, hoşgörü, uzlaşma ve sevgi esas alınmalı, paylaşma kabullenilmelidir... İşte burada demokratlık öne çıkıyor.

Zaten üzerinde durmak istediğim asıl konu da bu. "İslamî kesim ve demokratlık..." 1966-1967'den itibaren gençlik yıllarımızda, sol çok öne çıktığı için biz kendimizi "sağcı" olarak kabul ve ifade ediyorduk. Kimimiz "Ülkücü", kimimiz "Mücadeleci", kimimiz "MTTB'li" idik. Şimdi bu kuşak siyasette, medyada, bürokraside, iş dünyasında, kültür ve sanatta "Yeni Türkiye"ye omuz veriyor. Yani dünün sert, kavgacı, sadece Batı karşıtlığı ile tepki hareketinden ibaret oluşumlar, bugün her alanda sorumluluk alıyor, hizmet ediyor.

Çoğumuz müspet anlamda değiştik ve bu değişimi de en yalın şekilde; "Milli Görüş"ten AK Parti çizgisine geçişin getirdiği üç dönemdir de güçlenen iktidarın varlığı anlatıyor. Sol-laik kesim, Türkiye'yi ve dünyayı doğru okuyamaz ve kendini sadece AK Parti karşıtlığına mahkûm ederken, bizler şimdi "muhafazakâr demokratlar" şemsiyesi altında ve en önemlisi, her türlü rövanş duygusundan uzak kalarak ayağa kalkmış bulunuyoruz. Geldiğimiz nokta bizi sevindiriyor, umutlandırıyor, heyecanlandırıyor.

Ama Türkiye bizden ibaret değil ve Kemalist cemaatin düştüğü hataya bizim de düşme ihtimalimiz var. Bunu tek bir şey engelleyebilir: Kendimizi sorgulamak, özeleştiriyi öne çıkarmak... Her gün aynaya bakmalı ve hiç çekinmeden kendimize şunu söylemeliyiz: Kendine Müslüman, kendine demokrat olma... Böyle olduğumuz için değil, böyle olmamamız için kendimizi ikaz etmeliyiz.

Bir kaderdenk noktasındayız. Otoriter laikliğe dayanan vesayet sisteminin payandaları sarsılıyor. Demokratikleşme yolunda, referandumdaki yüzde 58 evet ile aldığımız yol çok değerli. Bir yandan da dünya ile köprüler kuruluyor. Dünyadan kopmak yerine, kendimiz kalarak dünya ile entegre olmanın baharları yaşanıyor. Üç asırdır sömürülen İslam coğrafyası, yeni dünyanın esaslı bir aktörü olarak sahne alıyor. Türk dünyası, yeni uluslararası bir güç olma yolunda.

Tarih altın bir fırsat sunuyor. Başkalarını da düşünmek zorundayız. Başkalarıyla birlikte, fikir ve ifade hürriyetinin, din ve vicdan özgürlüğünün, hukukun üstünlüğünün geçerli olduğu bir dünyada birlikte yaşama dışında bir yol yok. Paylaşma temelli bir zihniyete ihtiyacımız var. Herkesin var...

İç barış, evrensel barış, huzur, istikrar, refah.. hepsi böyle bir ufuk enginliğine muhtaç.Ergenekon davalarının üstü örtülebilir mi?
Bir süredir, devam etmekte olan Ergenekon davalarının, yani özü itibarıyla darbe teşebbüsü davalarının, üstünün örtüleceğine dair endişeler dile getiriliyor.

Hatta AK Parti iktidarının bu yönde bir çaba içerisine girdiği bile ileri sürülüyor. Endişelere katılırım ama AK Parti'nin, kendini bitirecek, yaptığı her şeyi berhava edecek bir gayretin sahibi olduğuna inanmam/inanamam...

Ergenekon davası, asrın davasıdır. Bu ülkede ilk defa, vesayet sistemi ile mücadele edilmekte, darbeci zihniyet sorgulanmakta, Silahlı Kuvvetler bünyesindeki cuntacı kadroları tasfiye iddiasıyla bir yargılama devam etmektedir. İttihat Terakki'den bu yana, devlet içindeki hukuk dışı yapı, peş peşe darbelerle kendini tahkim etmiş, anayasal kurumlar dâhil her tarafı tutmuştur. Karşımızda, tahmin edilenden daha organize, daha güçlü bir yapı var. Hatta devam eden davalarla, bugüne kadar gelinen noktada, bu yapının ancak yüzde 20'si tesirsiz kılınmış olabilir.

Karşı karşıya olduğumuz meseleyi iyi anlamalıyız. "Ergenekon" diye tabir edilen yapı, darbelere zemin hazırlama için organize olan, eylem yapan bölümdür. Yani hukuk dışı yapılanmanın beyni değildir. İtalya'da açığa çıkarılan ve bizdeki Ergenekon'un karşılığı olan Gladyo'nun beynini; P-2 Mason locası üyeleri, cumhurbaşkanlığı, başbakanlık, bakanlık yapan insanlar, milletvekilleri, yüksek yargıçlar, büyük işadamları, generaller ve medya mensuplarının oluşturduğu görülmüştür. Bu açıdan, devam eden Ergenekon davalarını küçümsemek, "bu kadar yeter, bir yerde durmak lazım" demek, vesayetin oyununa gelmektir.

Evet derin yapının gücü hatırlanarak, sonuna kadar direneceğini düşünerek, bu davalarda adaletin tecellisi adına endişeler olabilir. Ama AK Parti'nin bir gafletin içine düşeceğini, bugüne kadar sergilenen siyasi iradenin zaafa uğrayacağını, ben asla kabullenemem. Çünkü bu davaların içinde, "İrtica ile Mücadele Eylem Planı" adı altında, "AK Parti'yi ve Gülen'i Bitirme Planı" da var. Daha birkaç gün önce, İstanbul 13. Ağır Ceza Mahkemesi, parti avukatının talebi doğrultusunda, suçtan zarar görme ihtimali nedeniyle, AK Parti'nin davaya müdahil olmasını kabul etti.

Bir konuda herkesin çok dikkatli ve hassas olması gerekiyor. Vesayetin odakları, iç-dış birlikte, suni gündemlerle, darbe teşebbüsü davalarını, kamuoyunun dikkatinden uzaklaştırmaya çalışıyorlar. Fransa ile ilişkilerde, son Ermeni tasarısına kilitlenmek bile, bu çerçevede değerlendirilmelidir. Bunların arkası gelir. AK Parti'nin içiyle oynanır, iktidar içinde çatlak çıkarma senaryoları devreye girer. Seçimlerde, sırf istikrar ve Türkiye'nin geleceği için oy veren insanlarla hükümet arasına fitne sokmak için "sağdan yaklaşma" oyunları hazırlanır. Cumhurbaşkanı ile Başbakan'ın arasını açmak için kazanlar kaynatılır, o kazanların altına odun taşınır... Tekrar ediyorum, vesayet rejimi denilen yapı, yüzyıllık bir yapıdır. Oyun kurma tecrübesi siyasetçilerden katbekat üstündür. Statükocular, sanıldığından daha güçlüdür. Halen asıl güçleriyle ayaktadırlar, direnmektedirler/direneceklerdir...

Resmi belgelerle desteklenen çok ciddi iddiaların yer aldığı onlarca dava devam ediyor. Medya olarak, demokratikleşme iradesine sahip çıkan vatandaşlar olarak bu davaları unutturmamalıyız.

Susurluk kapatılmamalı. Faili meçhul cinayetlerin üzeri örtülmemeli. Sivas'taki, Başbağlar'daki, Kahramanmaraş'taki, Gazi Mahallesi'ndeki provokasyonları hazırlayanların, zamanaşımıyla kurtarılmalarına seyirci kalmamalıyız. "Hayata Dönüş" operasyonu deyip, daha önce hiç kullanılmayan bombalarla mahkûmları diri diri yakanların yakasına yapışmalıyız. Heron'ların görüntülerine rağmen, dağlarda, baraka gibi karakollarda, annelerinin kına yakıp askere gönderdiği evlatlarımızın şahadetlerindeki ihmallerin, varsa ihanetlerin hesabını sormalıyız.

Ergenekon davalarının üstünü kimse örtemez. Göreceksiniz, örtülemeyecekYok mu ihmallerin hesabını soracak?
Bir gün arayla 33 şehit verdik.



Bitlis Güroymak yakınlarında PKK'lı teröristler, tahrip gücü yüksek bombayı, polise ait zırhlı araç geçerken uzaktan kumandayla patlattı. 5 polis şehit olurken, biri bebek, biri çocuk 4 sivil hayatını kaybetti.

Önceki gün de PKK'lı teröristler, Hakkâri Çukurca'da 8 ayrı noktaya aynı anda saldırdılar. 24 şehidimiz, 18 yaralımız var. Aziz milletimizin sabrının zorlandığı, bir Türk-Kürt çatışması içine itilmek istendiğimiz apaçık ortada. Yıldızı parlayan Türkiye, karanlık bir oyunla karşı karşıya... PKK, Kürt sorunu için mücadele eden bir terör örgütü asla değildir. Türkiye'nin güçlenmesinden ürkenlerin her türlü desteği verdiği bir terör örgütü var karşımızda...

25 yıldır terörle mücadele ediyoruz ama bir arpa boyu yol alamadık. Tam tersine, küçükken söndürülemeyen yangın, şimdi Trakya'yı, bütün Anadolu'yu cayır cayır yakıyor. Neredeyse şehit cenazesi gitmeyen kasaba, ilçe, il kalmadı. Türkiye'nin bütün mezarlıklarında artık şehit köşeleri var. Hatırlayınız; koskoca bir ordunun Genelkurmay başkanı, Org. Işık Koşaner, daha birkaç hafta önce ortaya dökülen ses kaydında şunları söylüyordu: "Emir komuta birliğini sağlayamıyoruz. Çatışma anında tim komutanlarımız mevziye silahını bırakıp kaçıyor. Eğitim zafiyeti nedeniyle terörist diye masum erimizi kendimiz vurduk. Sınır karakollarımız hatalı yapılmış, Hantepe de hatalı. Halimiz tam bir kepazelik. Elimizdeki teknik imkânları kullanamıyoruz, eğitim ve tatbikatımız zayıf..."

Ortada korkunç istihbarat zafiyeti var. 200-300 kişi ellerini kollarını sallaya sallaya, 300-400 kiloluk ağır silahları katır sırtında günler öncesinden sınırdan geçiriyor ve biz bugünkü teknik imkânlara rağmen bunları görmüyor/göremiyoruz. 200 havan, yüzlerce mermisi ile birlikte, nasıl oluyor da sınırdan geçirilebiliyor? O sınırlarda ne oluyor Allah aşkına? Kimse bu acı gerçeğe isyan etmeyecek mi? Ayrıca bazen istihbarat var fakat değerlendiren yok. Başbakan'a brifing veren, şimdi Balyoz'dan tutuklu tümgenerali hatırlayınız; yanlarında hiç koyun görülmeyen teröristler için "çoban sanmıştık" diye mazeretler uydurmadı mı?

Ama asıl sorular başka. Bunca haince saldırılara rağmen, terörün giderek tırmanmasına rağmen, niye tedbir alınmıyor? Niye gerekenler yapılmıyor? Daha önceki gün, Dağlıca'nın tabur komutanı Onur Dirik, gazetemize verdiği beyanatta, taburuna yapılan saldırıdan bir ay önceden itibaren, neredeyse her gün; "teröristler saldırı hazırlığı yapıyor" diye raporlar geçtiğini, ama ellerinin kollarının bağlandığını anlatıyordu. Neden? Neden? Yıllardan beri uzmanlar haykırıyor; bölgedeki karakollar yanlış yerlerde. Çoğu kaçakçılar için yapılmış. O karakollara gönderilen, 3-4 aylık eğitimli askerler PKK'ya açık hedef oluyor. Aynı karakol 8-10 defa saldırıya uğruyor. Çoğu da baraka gibi. Bu karakollara yeniden bir bakın. Niye bizi savunma pozisyonuna iten bu karakollara mahkûmuz? Mutlaka uygun karakollar gerekiyorsa son teknoloji ile betonarme sağlam karakollar yapılsın. Bu ne zaman gerçekleşecek? Yine yıllardan beri sesleniyoruz; gerilla eğitimi almış, dağları karış karış bilen teröristlerin karşısına gariban Mehmetçiği çıkarmayın. Özel birlikler için neden bunca yıl beklendi? Bunca şehide rağmen neden teröristler ağır zayiat vermiyor? Artık mazeret zamanı bitmedi mi? Yok mu ihmallerin, hataların, belki de ihanetlerin hesabını soracak bir merci?

Biz isterdik ki, saldıranlar, cezalarını orada görüversinler. Saldırdıkları her mevzide, her karakolda şaşkına dönsünler. Artık ne olur, "uçaklarımız kampları bombaladı", "kaçış yolları kesildi", "sınırı da 4 kilometre geçtik" beyanatları son bulsun. Terörle, layıkıyla mücadele edildiğini görelimYön körlüğü...
Başlıktaki ifadeyi bir akademisyen arkadaşımdan duydum. Belli bir çevreye hapsolmuş, sadece kendilerinin ait olduğu dünyanın insanları ile oturup kalkan, farklı düşüncelere, fikirlere kapalı insanların, hareketlerin, kurumların, partilerin bir hastalığı bu. Tek yönlü beslenmenin getirdiği ciddi bir rahatsızlık...



Düşünebiliyor musunuz, böyleleri, sadece kendi doğruları ile yaşıyorlar. Görünüşte pek çok kimse ile temas halindeler, hatta hayatın içindeler. Anayasal kurumları kontrol ediyorlar, siyaset yapıyorlar, iktidar ya da muhalefet oluyorlar. Bunların bir de vesayet sistemi içinde hâkimiyet kurduklarını düşünün. Mesela cuntacı zihniyet sahiplerini düşünün. Her şeyin en doğrusunu onlar biliyorlar. Memlekete mesela komünizm gelecekse, onlar getirirler. Toplumunda dinî hassasiyet artıyor mu, kapıyı, ayarını kendileri yapmak üzere sadece onlar aralayabilirler... Yönetici elitler olarak, sanki kurumları, sivil toplumu, partileri temsil eden bir duruşları var. Fakat kendi dünyalarında, sadece kendileri gibi düşünenlere itibar ediyorlar, başkalarını karar organlarına vitrin anlayışı ile alıyor, onları dinler gibi yapıyorlar, fakat asla ciddiye almıyorlar. Mahfillerinde bir araya geldiklerine yine kendi doğruları ile yaşıyorlar.

Fikren, zihnen sadece kendilerinden besleniyorlar. Tam bir körler sağırlar, birbirini ağırlar örneği... Tehlikeli olan ise şu; önyargıların hâkim olduğu bu topluluklar, dost olarak da sadece kendi aidiyetlerine mensup kimseleri kabul ediyorlar. Tek yönlü beslendikleri için kendilerinin dışındaki herkesi ötekileştiriyorlar. Ötekileştirdiklerini, sadece dışarıda bırakmakla kalmıyorlar, onları potansiyel bir tehlike kabul ediyorlar. Böyle olunca da, tesirsiz kılınmaları gereken bu hasımlarla her sahada mücadele ediyorlar.

Tek bir yön bildikleri için, dinlemeye kapalı, alternatifleri yok sayan bir zihniyet bu. Onların yönü tek doğru olduğu için, diğer yöndekileri asla dinlemiyorlar. "Yeni arayışlar" ya da "yeni" kelimesinden anladıkları da, yeni bir yön bulmakla alâkalı değil. Kendi yönlerini tekrar işler hale getirmek için yeni metotlar geliştirmek, yeni eylem planları yapmak peşine düşüyorlar.

Bunlar sıradan insanlar, etkisiz elemanlar olsalar, "pek zararları dokunmaz" deyip geçebilirsiniz. Fakat yüzyıldan beri bu ülkede milletin ensesinde boza pişiriliyorsa, her alana yayılmışlarsa, birbirlerine dayanarak güç odakları oluşturmuşlarsa, yön körlüğü meselesinin nasıl bir tehlike olduğunu hemen hatırlarsınız.

Yön körlüğü, sadece belli zihniyet sahipleri için bir rahatsızlık değil. Yön körü olmadığını düşünenlerin de kendilerini bir kontrolden geçirmeleri gerekir. Çünkü bu rahatsızlığın önemli belirtileri var.

Yön körlüğüne yakalananlar, kendi dünyalarını tahkim ederler, inandıklarının, hareketlerinin, uyguladıkları şiddetin tek doğru olduğuna inanırlar. Öyle ki, bütün aklı başında insanlar; "70 milyonun gözünün içine baka baka vatan toprağında ayrı bir rejim kuramazsınız, Stalin'i, Hitler'i hortlatamazsınız" diye haykırır, fakat onlar "sonunda sizi de ikna edeceğiz, göreceksiniz" diyerek, kendilerinden asla şüpheye düşmezler.

Hâlbuki yön körlüğünün en can alıcı özelliği, bu rahatsızlığa yakalananların gidip gerçeklere toslamasıdır. Fakat rahatsızlık derin ise bu toslamalar da onlara tedavi olmaları gerektiğini anlatmaz. Bir daha, bir daha aynı yönde gitmekte ısrar ederler...

İktidarıyla, anamuhalefetiyle siyasetçiler de bu rahatsızlığın belirtilerini taşıyabilir. Başkalarının konumuna saygılı olamayanlar, paylaşmayı kabul edemeyenler pekâlâ bu hastalığa yakalanmış olabilirler. Diyalogdan kaçanlar ya da diyaloğu başkalarını kullanmak olarak anlayanlar, pekâlâ yön körlüğüne yakalanmış olabilirler.

Bugün yeni bir anayasa hazırlığı var. Bu anayasanın sivilleşme ve demokratikleşme adına yön körlüğü ile malul olmasını önlemek gerekirDış politika eleştirileri: İnsaf yahu...
Farklı bir iktidar olarak AK Parti hükümeti, dış politikada iki eleştirinin hedefi oluyor. Birincisi "statüko-laik kesim-vesayetçi elitler" ile ifade edilen çevrelerin eleştirisi.



Ana tema; AK Parti, Türkiye'yi şeriat devletine götürüyor, dış politikada Batı ekseninden uzaklaştırmaya çalışıyor... Kuvvetli medya desteği ile yürütülen suçlama furyasının, eleştiri amacını aşan yönünü de unutmamak lazım. Ne yapıp edip AK Parti iktidarını sonlandırmak, bunun için de bir kaos zemini hazırlamak. Devam eden darbe teşebbüsü davalarının iddianamelerinde, bu konuda bolca örnek bulmak mümkün...

Hazmedilemeyen, bir türlü kabullenilemeyen, AK Parti'nin "İslamî" kimliğidir. Başta Cumhurbaşkanı Gül olmak üzere, Meclis Başkanı'nın, Başbakan'ın, pek çok bakanın eşlerinin başlarının kapalı olması, bir jurnalleme malzemesi yapılıyor: "Bunlar Türkiye'de yaşam tarzlarını değiştirecek..." Başörtüsüne, özgürlük konusu olarak bakmaya yanaşmayan bu çevreler, örtüyü "siyasal bir simge" ilan edip, laik-dindar ayrışması için sembolik hedef haline getirdiler. Hatırlayınız; hükümetin, ne programında, ne de 10 yıla yaklaşan icraatlarında, demokratik laikliğe karşı tek örnek olmamasına rağmen AK Parti, başörtüsü yüzünden kapatılmak istendi. Başörtüsünü üniversitelerde serbest bırakmak amacıyla yapılan anayasa değişikliğine destek verdiği için kapatılmaktan bir oyla kurtuldu, ancak hazine yardımından mahrumiyet cezası aldı. Bunları neden hatırlatıyorum? Başörtüsü, sadece içeride bir hedef saptırma, gündem değiştirme malzemesi değil. Dış politikada da yıpratma bahanesi olarak ortaya sürülüyor. Hem de İslam coğrafyasında... Neymiş, bizim Cumhurbaşkanı'nın, Başbakan'ın, Dışişleri Bakanı'nın eşleri başörtülüymüş ve biz kötü örnek oluyormuşuz. Çünkü Türk cumhuriyetlerinde, Ortadoğu'da ve İslam ülkelerinin çoğunda aynı görevdeki insanların eşlerinin başı açık imiş... O liderler, halkları nezdinde zor durumda kalıyormuş... Böylece onların içişlerine müdahale etmiş oluyormuşuz... Batı'ya, "bunlar eksen değiştirmek istiyor" jurnali, Doğu'ya da "aman dikkat edin" fitnesi...

İkinci eleştiri, "dindar" bilinen bazı kesimlerden geliyor. AK Parti'nin, muhafazakâr kimliğine rağmen Batı politikalarına teslim olduğu iddia ediliyor. Ben isterdim ki, bu eleştiri sahipleri, Türkiye'nin NATO üyeliği, AB üyeliği konularında net konuşup yazsınlar. Türkiye NATO'dan çıkmalı mıdır? AB üyeliğinden vazgeçmeli midir? Bunları söyleyenler var. Bunda kızılacak bir şey yok. Bu da bir görüştür. Ancak biz o zaman şunu sorma hakkına sahibiz: Türkiye NATO'dan çıkacaksa, Batı ittifakından ayrılacaksa, sizin alternatifiniz nedir? Türkiye yeni bir pakt mı kurmalıdır? Kendi başına hareket imkânı veren bir silahlı güç merkezi mi teşkil edilmelidir? ABD'nin ve AB'nin sözünden çıkıp hangi ülkeler bu birliğe girebilir?

Türkiye'nin; Türk cumhuriyetleri, Ortadoğu ülkeleri, Afrika ve İslam coğrafyası ile daha fazla, daha yakın, daha geniş her türlü ilişkiyi kurması, geliştirmesi hem hakkı, hem ihtiyacıdır. Buna kimse hayır diyemez. Ama gerçeklere gözünü kapatıp, kabadayılık damarıyla ayrı baş çekmeye kalkması, bedelini koskoca bir milletin ödeyeceği macera olur.

Ben de Türkiye'nin, adaletsiz ve sömürgecilerin insafındaki şu dünyada, söz kesen, mühür basan, inisiyatif kullanan güçlü bir devlet olmasını istiyorum. Çok şükür o yönde yıldızımız da parlıyor. Şüphesiz, "bu hükümet hiç eleştirilmesin" demiyorum. Ama insaf elden bırakılmasın. "Komşularla sıfır sorun" istemek bir vizyonun ifadesidir. "Biz problem istemiyoruz" demektir. Bunun nesi yanlış? Siz problem istemiyorsunuz ama komşularınız size rağmen problem çıkarıyorsa, İsrail özür dilesin diye sabrın sınırlarını zorladığınız halde adam diklenmeye devam ediyorsa, "Arap Baharı" ile gelen değişim karşısında zalim diktatörler paniğe kapılıp kendi halklarına kurşun sıkıyorsa, Türkiye seyretmeli midir? Hırsızın hiç mi kabahati yok yahu?..Başbuğ'u kurtarmak...
Önceki dönemin Genelkurmay Başkanı emekli Org. İlker Başbuğ'un tutuklanması, statüko zaptiyelerini yeniden ayağa kaldırdı. Gürleyip esiyorlar: "TSK yıpratılıyor, yargı yoluyla sivil bir vesayete sürükleniyoruz..."



Ergenekon'la özdeşleşen darbe iddiaları davaları başladığından beri, bu süreci engellemeye çalışan güçlü bir siyaset+medya direnmesi var. Davalar sulandırılmaya, bulandırılmaya, özünden saptırılmaya çalışılıyor. Savcılar, yargıçlar itibarsızlaştırılmak isteniyor. Temelde, AK Parti iktidarına tahammülsüzlük gösteren koro, hep birlikte Başbakan'ı ve hükümeti hedefe koyuyor. En fazla kullandıkları propaganda malzemesi de, TSK düşmanlığı yapılıyor... İlker Başbuğ da bunu bildiği için; "26. Genelkurmay Başkanı" olduğunu hatırlatarak "terör örgütü" ile irtibatlandırılmasının "korkunç"luğuna işaret ediyor.

Önce şunu söylemeliyiz. 26. Genelkurmay başkanlığı, bir aklanma gerekçesi olamıyor. Çünkü bu ülkede, seçilmiş hükümetleri darbe ile devirenlerin önde geleni, genelkurmay başkanlarıydı. 12 Mart darbesinde Memduh Tağmaç, 14. Genelkurmay başkanıydı. 12 Eylül darbesinde Kenan Evren, 17. Genelkurmay başkanıydı. 28 Şubat post modern darbesinde, İsmail Hakkı Karadayı, 22. Genelkurmay başkanıydı. "28 Şubat bin yıl sürecek" diyen Hüseyin Kıvrıkoğlu, 23. Genelkurmay başkanıydı. 27 Nisan muhtırasını bizzat kendisinin yazdığını söyleyen ve Abdullah Gül'ün cumhurbaşkanlığını engellemeye çalışan Yaşar Büyükanıt, 25. Genelkurmay başkanıydı... Yani geçmişteki pek çok genelkurmay başkanının, iyi bir demokratik sicili yok fakat esaslı darbe-müdahale sicilleri var... Demokrasi sicili iyi olan Genelkurmay başkanlarının başına ne geldiğini de unutmayalım.

Türk Silahlı Kuvvetleri'nin 6. Genelkurmay Başkanı Nuri Yamut, Demokrat Parti'nin ilk Genelkurmay başkanıdır. 6 Haziran 1950 tarihinde atandığı Genelkurmay Başkanlığı görevinden 10 Nisan 1954 tarihinde kendi isteği ile emekli olmuştu. Balkan Savaşı, I. Dünya Savaşı ve Kurtuluş Savaşı'na katılmış bir komutandı. 11. dönem Demokrat Parti İstanbul milletvekili iken 27 Mayıs Darbesi sonrası tutuklandı. Tutuklamayı yapan subaylar tarafından hakaret ve küfürler edilerek dövüldü. Daha sonra Yassıada yargılamaları sırasında, kendisine yapılan işkencelerden dolayı vefat etti.

Rüştü Erdelhun, 10. Genelkurmay Başkanı'ydı. 2 Nisan 1921 tarihinde Anadolu'ya geçerek Milli Ordu'ya iltihak etmiş ve İstiklal Savaşı'na katılarak İstiklal Madalyası almış bir komutandı. 23 Ağustos 1958 tarihinde atandığı Genelkurmay Başkanlığı görevi darbeyle son buldu. 27 Mayıs günü tutuklandı, "Yassıada Mahkemesi"nde yargılandı ve idama mahkûm edildi. Ancak bu hüküm daha sonra ömür boyu hapse çevrildi.

İttihat Terakki'den bu yana, silahlı kuvvetler içinde cuntacılık hiç bitmedi. Görevini yapmak isteyen, halkın seçtiği hükümetlerin demokrasilerde asıl olduğunu savunan subaylar, generaller, darbe dönemlerinde tasfiye edildi. Ordumuz, cunta mücadeleleri veren bir kısım muhterislerin, iktidar kavgası alanı haline getirildi. Türk Silahlı Kuvvetleri'ni; vesayet bitsin diyenler değil, bütün mesailerini, hükümetlerle uğraşmaya, siyasete müdahaleye ayıranlar yıprattılar...

Sayın Kılıçdaroğlu, Sayın Bahçeli yanlış yerde duruyorlar. Kamuoyunu manipüle edeceklerine, "Genelkurmay'da hükümet aleyhine kara propaganda siteleri kurmak, Cumhurbaşkanı'na, Başbakan'a küfrettirmek kimin haddine" diye çıkışmalıydılar...

Darbe davaları ile ilgili yargı sürecinde ABD'den, AB'den medet umanlara da bir hatırlatmada bulunalım. 2009 Türkiye ile ilgili AB ilerleme raporunda; devam etmekte olan Ergenekon davasının; "Türkiye için, demokratik kurumlarının düzgün işleyişine ve hukukun üstünlüğüne olan güveni güçlendirmek açısından bir fırsat olduğu" belirtilmiş ve üstüne basa basa; "bu süreçte, Genelkurmay Başkanı Org. Başbuğ, yargıyı baskı altına alan yorumlarda bulunmuştur." denilmişti...Dink davası, Susurluk'a döndürülmemeli...
Agos Gazetesi Genel Yayın Yönetmeni Hrant Dink, 19 Ocak 2007'de gazetesinin önünde kurşunlanarak öldürüldü. Davası 5 yıl sürdü.


Bir ay önce İstanbul 14. Ağır Ceza Mahkemesi kararını verdi. Cinayette bir "örgüt" bulunamadığı belirtilerek 18 sanığın hepsinin beraatine hükmetti. Sadece Yasin Hayal'e, "cinayete azmettirmekten" ağırlaştırılmış müebbet hapis verdi. Mahkeme başkanı, kimsenin içine sinmeyen kararını televizyonlarda savundu; "Örgüt olduğu görülüyor ama delil bulamadık" dedi. Davanın savcısı, daha önce görülmemiş şekilde itiraz etti; "Delil de var, örgüt de var" dedi...

Ancak bu davada umudun bir adresi vardı. Sayın Cumhurbaşkanı Abdullah Gül, kendisine bağlı Devlet Denetleme Kurulu'nu (DDK) devreye sokmuştu. İşte önceki gün, kurum bir yıldır süren çalışmasının raporunu açıkladı. Raporda, cinayetle ilgili kamu görevlilerinin ihmali ve sorumluluğu gözler önüne serildi. Hrant Dink'e yönelik bir tehlikenin varlığının emniyet ve jandarma personelince öğrenilmiş olduğu halde, korunmasına yönelik istihbarat birimlerinin gerekli çalışmaları yapmadığı, işbirliğine gitmediği, idarî makamların da, her kademedeki sorumluların zincirleme eylemleri sonucunda, tehlikeyi önlemek için gereken tedbirleri almadıkları belirtildi.

Raporun önemi şu: Emniyet, jandarma ve valiliklerdeki kamu görevlileri hakkında, ana cinayet davası kapsamında soruşturma açılması ve yargılanmaları gerekiyor.

Dink davasında bu kamu görevlileri konusu çok önemli. Çünkü davanın savcısı, cinayetin arkasında Ergenekon terör örgütünün bulunduğunda ısrar ediyor. Dink suikastının, Malatya'daki Zirve Yayınevi ve Trabzon'daki Rahip Santoro cinayetiyle de bağlantıları bulunduğuna dikkat çekiyor. Ayrıca Ergenekon soruşturması kapsamında ele geçirilen Kafes Eylem Planı'nda Dink cinayetinden "operasyon" olarak bahsediliyor. Balyoz Darbe Planı iddianamesinde yer alan belgelere göre, olası darbe sürecinde Dink, "hedef isimler" arasında yer alıyor. Yani Dink cinayetinin, darbe teşebbüsü davalarında kilit bir rolü var.

Kafaları karıştıran şu oluyor: Hükümet, devlet içindeki çetelerle mücadele ederken, nasıl oluyor da kamu görevlileri bu hükümet döneminde bir koruyucu kalkan bulabiliyor?

AK Parti Genel Başkan Yardımcısı Hüseyin Çelik, aslında bu konuya üç hafta önce açıklık getirdi ama Dink davasında bilgi kirliliği ve kafa karışıklığı için çırpınan odaklar, bu açıklamanın yeterince yankı bulmasını engelledi. Dink davasında iktidarın gevşek davrandığı algısını kuvvetlendirdiler, hatta Dink kararının ardından yapılan yürüyüşte hükümet, suçlamaların adresi haline getirilmek bile istendi. Aynı numara, Susurluk davasında da yapıldı. Derin devleti hedef göstermekle başlayan ışıkları açıp kapama kampanyası, daha sonra Refah-Yol hükümetine yöneldi.

Sayın Çelik, AK Parti'nin kamu görevlileri ile ilgili koruyucu, himayeci bir tavrı olmadığını, böyle bir tavrın başka yerlerden geldiğine dikkat çekmişti. Önce 6 emniyet mensubu, daha sonra 7 kamu görevlisinin soruşturulması için dönemin İstanbul Valisi Muammer Güler'in soruşturma izni verdiğini ama her iki defasında da bölge idare mahkemesinin reddettiğini söylemişti.

Yine iki MİT görevlisinin, azınlıklardan sorumlu İstanbul vali muavininin odasında Hrant Dink'i tehdit ettikleri konusuyla ilgili olarak da, "Sayın Başbakan bu konuyla ilgili o görevliler hakkında soruşturma izni vermiştir ama sayın savcı, zamanaşımı gerekçesiyle takipsizlik vermiştir. İtiraz üzerine Sincan Ağır Ceza Mahkemesi'nde süreç devam ediyor." demişti.

Cumhurbaşkanlığı Devlet Denetleme Kurulu raporu, Dink davasının yeniden açılması için şimdi hukukî bir zemin sağlıyor. Yine rapor, söz konusu kamu görevlilerinin soruşturmasının ve yargılanmalarının cinayet davasına dâhil edilmesini gerekli kılıyor.

Dink davası, Türkiye'nin demokratikleşmesi yolundaki önemini koruyor... Bu konuda samimi herkes, bu davanın takipçisi olmalıdır.Yeni anayasanın cesur bir sahibi var...
Geçtiğimiz pazar günü kendimi İzmir'de bambaşka bir atmosferin içinde buldum.


Kocaman bir salondaki 700 kişi, yeni anayasa için görüşlerini belirtiyorlardı. Meclis Başkanı orada, grubu olan partilerin temsilcileri orada, meslek odalarının, sivil toplumun temsilcileri orada, vatandaşlar orada... Atmosfer evet bambaşkaydı. Halkın katılımı konusunda, Türkiye'nin görmek istediği tablo, buradaki tabloydu. Heyecanı, ilgisi ve meseleyi sahiplenme kararlılığı; hallerine, yüzlerine vurmuş bu topluluğu herkesin görmesini isterdim. Yeni anayasayı halkın ne kadar ciddiye aldığını siyasetçilerin ve medyanın görmesini isterdim. Çünkü bu tablo henüz hak ettiği ölçüde kamuoyuna yansıtılamadı. Ankara'da ve bir kısım medyada var olan "Anayasa değişikliği çok zor..." havasının tam tersine vatandaştaki bu sahiplenme; sadece cesaret verici değil, yeni anayasanın sahibinin halk olduğunu anlatan muhteşem irade...

Meclis Başkanı Sayın Cemil Çiçek öncülüğünde, Türkiye'nin önde gelen 13 sivil toplum kuruluşunun girişimi ile oluşturulan Anayasa Platformu'nun 5. toplantısı için beni İzmir'e TOBB Başkanı Sayın Rifat Hisarcıklıoğlu davet etti. Daha önceki toplantılar Ankara, Konya, Edirne ve Diyarbakır'da yapılmış. Sırada, önümüzdeki pazar günü Antalya var.

Bu toplantıların amacı, yeni anayasaya tüm vatandaşların elinin değmesi. Gerekçe de şu: Anayasa, siz ne kadar katkı verirseniz o kadar sizin olur... Toplantılarda yeni anayasa için Türkiye'nin nabzı tutuluyor. Toplantıların farklı bir yapısı ve özelliği var. Çağdaş ileri ülkelerdeki model ilk kez uygulanıyor. Vatandaşlara rastgele telefon SMS mesajları ve sesli çağrılarla ulaşılıyor. Ayrıca belli oranda sivil toplum temsilcileri de geliyor. Onar kişilik masalara oturma da rastgele yapılıyor. Masalarda kimse kimseyi tanımıyor. Herkesin elinde bir oylama cihazı var. Toplantı çok profesyonelce yönetiliyor. Oylamaların sonuçları anında ekranlara yansıtılıyor.

Fakat en dikkat çekici olan, masalarda kavga çıkmayışı. Konu başlığı söylendikten sonra 5-10 dakikalık tartışma süresi veriliyor. Masa etrafındakiler fikrini kırıp dökmeden serbestçe söylüyor. İkna çabası ve uzlaşma arayışı büyük bir hoşgörü ile yapılıyor. İşte o tartışma ortamının olgunluğu, seviyesi görülmeye değerdi. Müzakereci demokrasi anlayışını yansıtan bu hoşgörü atmosferi, halkımıza olan güvenimi, umudumu bir kat daha artırdı. Hani o masaların her birinden naklen TV yayınları yapılsa ve başta parti genel başkanları, bütün milletvekilleri, bütün Türkiye bu masalardaki olgunluğu, halktaki şuur seviyesini, ufuk enginliğini bir görse... Ben İzmir'de, 12 Eylül 2010 referandumundaki 'evet'le ortaya konan demokratikleşme iradesinin, daha da güçlendiğini, kararlılıkla devam ettiğini gördüm. Tıpkı referandumdaki gibi halk, "benim söyleyecek sözüm var" diyor. Fikirlerini söylemenin ötesinde, sürece müdahale etmeye gelmişler. Toplum, yine siyasetin önünde gidiyor...

Ankara'da siyasetçiler hem de hakaret içeren sözlerle kavga ederken, esas olarak İzmir'deki, Diyarbakır'daki, Edirne'deki hoşgörü ve uzlaşma arayışını görmeliyiz.

Sayın Çiçek, açılışta çok güzel bir söz söyledi: "Yeni bir anayasa, yumrukların sıkıldığı bir ortamda değil, insanların birbirinin elini sıktığı bir ortamda yapılabilir." Ben İzmir'deki o salonda sıkılı yumruk görmedim. Bence bu sözden, siyaset ve medya dünyamızın temsilcileri alınmalıdır.

Bir pazar günü, "İzmirliler tatil gününde ilgi göstermezler" sanılan bu toplantıda, halkın yeni anayasayı nasıl sahiplendiğini gördüm. Bu sahiplenme, bu heyecan, gerçek bir cesaret kaynağıdır. Toplumdaki bu talep mutlaka yerine getirilmelidir. Yeni anayasayı yapamayan siyasetçinin mutlaka kaybedeceğini herkesin bilmesi gerekir. Meclis Başkanı Sayın Çiçek'in çağrısı ile bitireyim: Yeni anayasa halkın alacağıdır. Alacağınızı takip edin, erteletmeyin...Son tuzak: İktidar-cemaat...
Hepimizin anlamaya çalıştığı yeni bir durumla karşı karşıyayız.



Başta MİT Müsteşarı Hakan Fidan olmak üzere bazı MİT yöneticilerinin "şüpheli" sıfatıyla ifadeye çağrılması, daha önce yaşamadığımız ciddi bir probleme dönüştü. Hazır kıta bekleyenler, "Yargı-MİT çatışması" yaftası ile başlatılan tartışmayı, "Cemaat-iktidar kavgası", "asıl hedef Başbakan" noktasına taşıdılar.

İlk dikkat çeken husus; Ergenekon davasını itibarsızlaştırma ve sulandırma-bulandırma ile vazifeli medya mensuplarının, sindikleri mevzilerden fırlamaları oldu. El ovuşturmalar, gözlerdeki parıltılar gizlenemez halde... "AK Parti'yi ve Gülen'i Bitirme Planı"nda "dost kuvvetler" olarak vazifelendirecekler, erine gerine "biz demedik mi?" pozlarıyla sahnede. Sanki tam da aradıkları fırsat doğmuş gibi, bir "cemaat heyulası" ve algısı pompalanıyor. 28 Şubat'ın o kasetli, kasvetli günlerini hatırlatan kirli bir karalama kampanyası var. 28 Şubat'ta yapamadıklarını, referandumdaki yüzde 58 evet ile güçlendirilen demokratikleşme zemininde, yüzde 50 ile iktidar emaneti verilen AK Parti iktidarında yapmak istiyorlar. Alenen hükümete sesleniyor; "bitirin şu cemaatin işini" diyorlar...

Bir de aylardır, AK Parti'yi daha önce destekleyen, fakat KCK meselesinden dolayı hükümete demediğini bırakmayanların tavrı var. Daha düne kadar, "Erdoğan diktatörlüğe gidiyor" diye içeriye dışarıya jurnalleme yapan zevat, şimdi "asıl kabahat bu cemaatte" diye AK Parti'nin akıl hocalığına soyunuyor. "Cemaat" dedikleri insanları en yakından tanıyan, hâlâ dost zannedilen bu insanlar, Ergenekoncu koronun arka taraflarında boy göstermiyorlar mı... İşte bu kadarına pes! Yarın bu fitne-fücur dalgaları dindiğinde mahcup olmayacaklarını mı zannediyorlar?

Bence tam da bugün itidale, sağduyuya, ortak akla ihtiyaç var. Klasik bir talep ama başka yol bilen varsa söylesin. Yargısı, istihbarat teşkilatı ve emniyet güçleri tartışmanın odağına oturmuş, hükümet ile yargısı karşı karşıya gelmiş görüntülü bir Türkiye'nin kime ne faydası var?

Öfke ile kalkan zararla oturur. Hele bu öfke, yeni kanun düzenlemelerine alelacele yansırsa, Ergenekon davası üzerinden demokratikleşme sürecinin dinamitlenmesi bile söz konusu. Asırlık vesayetin gücü tükenmedi. Ciddi bir zaafa da uğramadı. Bunlarda oyun, tuzak bitmez. En büyük tuzak da, iktidar-cemaat çatışması üzerinden, devletle milletin karşı karşıya getirilmesidir.

Bu hükümet, Cumhuriyet tarihinin gördüğü en icracı, en uyumlu, en gayretli, en başarılı hükümettir. Demokratikleşme konusundaki siyasi iradesi, başta Sayın Başbakan olmak üzere şimdiden tarihe geçmiştir. Ülkesini seven, insaf ve vicdan sahibi hiç kimse, bu hükümetin tökezlemesini istemez. Bunun Türkiye'nin geleceğine, istikrarına, demokratikleşmesine mal olacağını bilir.

Fakat hükümetin de, halktan aldığı yetkiyi, yetki ne yönde ise yerine getirme yükümlülüğü ve sorumluluğu var. Vesayet rejimi,12 Eylül kanunları devam ederken sona ermez. AB üyeliğini önemsemeden, sivil bir anayasaya dört elle sarılmadan, darbecilere dayanak olan kanun maddeleri, anti-demokratik seçim kanunları değiştirilmeden, askere ayrıcalık tanıyan Sayıştay Yasası korunurken, demokratikleşme sağlanamaz.

Adı cemaate çıkmış insanları yakından tanıyan biriyim. Siyasi beklentiyi 30 yıldır görmedim, hissetmedim. Hizmet hareketinde beklenti olmaz. "Bu hareket, insanlığa Allah rızası için hizmet davasıdır. Asıl fetih, gönüllerin fethidir. Beklentisizlik kahramanı olmak lazım" ikazını çok duydum. Beklenti siyasette, bürokraside olur.

"Tamam da, o zaman referandumda, seçimlerde neden siyasi bir pozisyonda görünüyorlar? Bu cemaat ne istiyor?" deniyorsa, anladığımı söyleyeyim. İstenilen tek bir şey var: Temel hak ve hürriyetler, din ve vicdan özgürlüğü teminat altında olsun yeter... Halk seçtikten sonra, Türkiye'yi kim yönetirse yönetsin.Fetih 1453'e bu ilgi nedendir?
Fetih 1453 filmine ilgi çok büyük. Hafta sonunda sinema salonlarına 1 milyon 405 bin seyirci gitmiş.

Böylece sinema tarihimizin en iyi hafta sonu açılışını yapmış. Gösterimden kalktığında bugüne kadar en çok seyredilen film olacağı şimdiden belli. Bu ilginin sebebi ne acaba? Birincisi merak. Filmden önce televizyonlarda, internet ortamında gösterilen fragmanlar, farklı bir tarihî film algısını hemen oluşturdu. Bu konunun uzmanı Mahmut Nedim Hazar arkadaşımızın belirttiği gibi film; Türk sinemasında çekilen tarihî filmler kategorisinde, en iyi mekân ve kostüm tasarımına sahip. Buna bir de Hollywood'dan pek de geri durmayan görsel efektler eklenince ortaya savaş sahneleri oldukça etkileyici bir film çıkmış. Fetih 1453 yine Türk sinemasında bir ilki gerçekleştirmiş ve görsel tasvir olarak çekilmiş en görkemli savaş sahnelerini içeriyor. Böyle olunca da filme gidenlerin övgüsü, seyretmeyenler için davetiye gibi oluyor.

İkincisi, halkımızın 500 sene de geçse, İstanbul'un fethine, Fatih Sultan Mehmet'e, onun askerlerine olan hayranlığı ve sevgisi var. Dünyanın en güzel şehri, onların hayatları pahasına bizim olmuş. Maalesef, bu ülkede Cumhuriyet'in ilk yıllarından itibaren planlı, sistemli bir ecdat, tarih ve bilhassa padişah düşmanlığı yapıldı. Yeni rejimi övmek için onlara sövmek, hain damgası vurmak matah bir şey sanıldı. Koskoca şanlı bir mazi yok sayılmaya çalışıldı. Batılılaşma adına, kendimizi inkâr yolu seçildi. Fakat ne yaptılarsa, milletin devamlılığını, maziye olan takdir ve hayranlığımızı yok edemediler. Bugün, mana köklerimize sarılarak yeniden "biz" olarak, "biz" kalarak başlattığımız bir medeniyet hamlesi var. Yeni bir diriliş heyecanı var. Onun için Fetih, Fatih söz konusu olduğunda, "bir zamanlar biz de buyduk" demeyi, kimse bu millete çok görmemelidir.

Mesele Osmanlı, padişah özlemi falan da değildir. Biz, değerlerimize sahip çıkmaya hasret kalmıştık. İçeride ve dışarıda hâlâ bazıları, bu hasreti başka yönlere çekmeye, üstelik buradan bir laik-dindar kutuplaşması çıkarmaya insafsızca devam ediyor. Bakın, Fransa'nın en etkili ve itibarlı gazetelerinden Le Figaro'da, Fetih 1453 filmi için neler yazıldı: "Konstantinapolis'in Osmanlılar tarafından alınmasının üzerinden 500 sene geçmişken, Türkler bu heyecanı, hâlâ sinema salonlarını tıka basa doldurarak yaşıyorlar. Filmin bu kadar büyük ilgiyle karşılanması, Türkiye'yi son zamanlarda etkisi altına alan "Osmanlı çılgınlığı"nın bir göstergesidir. Mustafa Kemal Atatürk'ün 1923'te kurduğu Türkiye Cumhuriyeti'nde, Osmanlı İmparatorluğu konuları son zamanlarda moda haline geldi..."

Film, başta tarihçiler olmak üzere pek çok yönden haklı olarak eleştiriliyor. Seyrederken benim de eleştirilerim oldu. Fatih'i, İstanbul'un fethini, herkes kendi derinliği kadar anlar. Kendi dünyası açısından anlatır. Fatih'in, neden Peygamberimiz'in müjdesine nail olmak istediğini anlamadan, Allah rızasına kilitlenmenin şuuruna varmadan, "Allah ile irtibat yoksa bu dünya kocaman bir yalandan ibaret" demeden İstanbul'un fethini, sanata, sinemaya hakikati ile yansıtamazsınız.

Ancak bu film bir başlangıç. Fatih'i ve fethi kendi derinliği ile anlayan, asıl fethin, gönüllerin fethi olduğunu bilen nesiller öyle senaryolara, öyle filmlere imza atacaklar ki bize bütün dünya hayran kalacak. Tıpkı bugün okullarımıza hayran kaldıkları gibi...

Bir şey daha var. Bu filme gösterilen ilgiyi, sadece geçmişimizle övünme çaresizliği ile kimse izah edemez. Fetihte, çağın en ileri toplarını döken bilim ve teknoloji var. Fatih gibi devrinin en iyi yetişmiş, altı dil bilen bir genç Sultan var. Tarihimizle elbette övüneceğiz. Sadece iki hususa dikkat ederek. Bir; yanlışları eleştirme cesaretini kaybetmeyeceğiz. İki; dört asırlık geri kalmışlığımızın ağır maliyetini unutmayarak bugün bilim ve teknolojiyi herkesten fazla önemseyeceğiz.

Müslüman için bilim ve teknolojide ilerlemek de takvadırArap Baharı'nda Türkiye rüzgârı...
Başbakan Erdoğan'ın Mısır, Tunus ve Libya gezisi, bölgemiz için yeni bir dönemi işaret ediyor.



Sadece bölgemiz için değil, İslam coğrafyası adına da, bu gezinin açacağı kapılar, getireceği yeni ufuklar olacaktır. Afrika çok değil çeyrek yüzyıl sonra dünyanın yeni güç merkezlerinden biri haline gelecektir. Afrika ile her sahada gelişen ilişkiler, sivil toplum kuruluşlarının ticari ve eğitim hamleleri, giderek çoğalan Türk okulları, zaten yepyeni bir dönemin habercisidir.

Türkiye, hem içerideki demokratikleşme hamleleri ile hem de bölgesinde yıldızı giderek parlayan bir ülke olarak bir kaderdenk noktasında bulunuyor. Bir İlahî zamanlamayı, iliklerinize kadar hissediyorsunuz. İçeride güçlendikçe, dışarıda yeni kapılar açılıyor. Evet, bugün fısıltı ile bile olsa bir "Arap Baharı"ndan söz ediliyor ama asıl bahar, bizim topraklarımıza geldi. Şimdi o baharın esintileri yeni coğrafyalarda da duyulacaktır.

Türkiye, artık eski yanlıştan da dönerek, "abi"lik ya da önderlik havası içine girmeden "örnek" olmaya çalışan bir ülke gibi davranıyor. Sivil iradenin hâkim olduğu, geniş bir toplumsal mutabakatın sağlandığı, özgürlüklerin genişlediği ileri ve kalkınan bir Türkiye, zaten kendiliğinden bölgemiz, Türk cumhuriyetleri ve İslam coğrafyası için bir cazibe merkezi haline gelecektir.

Dolayısıyla Sayın Başbakan'ın gezisini, yeni fetih rüzgârları havası estirmeden ama bu gezinin önemini de göz ardı etmeden değerlendirmeliyiz. Mısır, Tunus ve Libya'nın, bugün Türkiye'nin tecrübesine, alakasına, desteğine gerçekten büyük ihtiyacı var. En önemlisi bu üç ülkede de hem halklar, hem yeni yöneticiler Türkiye'ye güveniyorlar. Recep Tayyip Erdoğan faktörünü de kimse küçümsemeye kalkmasın. "One minute" çıkışından beri Ortadoğu'da, Kuzey Afrika'nın Müslüman ülkelerinde bir Erdoğan rüzgârı esiyor. Türkiye'ye olan sevgi ve sempati giderek yayılıyor ve derinleşiyor. Umrede, hacda daha önce görmediğimiz ilgiyi, sevgiyi görüyoruz. Toplantılarda artık Türkler baş köşeye oturtuluyor.

Bu müsait iklimde, Türkiye "Arap Baharı"nın en samimi ve önemli destekçisi olacaktır. "Bahar"ın bahar olabilmesi, temenniler safhasından bir an önce somut adımlara geçilmesine bağlıdır. İslam coğrafyası, maalesef yıllardır Batı'nın sömürgesidir. Ve o demokrasiyi çok sahiplenen Batılı ülkeler, yıllardır Müslüman halkların; despot, zalim, sadece kendi zenginliklerini düşünen yönetimler altında inim inim inlemelerini sadece seyrettiler. Bugün "Arap Baharı"nı desteklemeleri de haklı olarak şüphe ile karşılanacak ve samimiyetleri sorgulanacaktır. Batılılar, "şimdi neyin peşindeler, acaba yeni petrol gelirleri için hangi hesapları yapıyorlar" gibi sorgulamalardan -kusura bakmasınlar- alınganlık göstermesinler...

Demokratikleşme için somut adımlarda hızlı hareket edilmelidir. Eski diktatörler gitti ama demokrasi eldiveni giymiş yeni despotlara fırsat verilmemelidir. Bu açıdan demokratik reformlar, demokrasi kültürünün yerleşmesi için atılacak gerekli adımlar savsaklanmamalıdır. Türkiye, halen "askerî vesayet" rejiminden kurtulma adına çok önemli bir süreçten geçiyor. Bu dönemin tecrübeleri, kodları, değerlendirmeleri, ivedilikle Mısır, Tunus ve Libya'nın yeni yönetimlerine aktarılmalıdır.

Türkiye ile boy ölçüşmeye kalkan İsrail'in de, yeni Türkiye'yi doğru değerlendirmesi gerekir. İsrail'in burnu havada yöneticileri, eğer yeni Türkiye'yi ve bölgedeki değişimi doğru okuyamazlarsa, bir süre sonra ödeyecekleri faturaların daha da ağırlaştığını göreceklerdir. Bu bir tehdit değil. Binlerce kilometre uzaktaki stratejik müttefiklere güvenmenin yanında, asıl doğru olanın, bölge ülkeleri ile iyi geçinmek olduğu idrak edilmelidir. Şiddete, savaşa dayalı devlet politikalarında ısrar etmek, İsrail'i yalnızlığa mahkûm edecektir.

Yeni Türkiye, kimse için tehdit değildir. Tam tersine dostluğuna güvenenlerin kazançlı çıkacağı yeni bir güçten bahsediyoruzDevlete sızanlar...
Vesayet rejimi, bir asırdan beri kuvveti elde tutarak bu ülkeyi yönetiyor. İktidarını kimseyle paylaşmak istemiyor.



Bildiği tek bir yol var: Korkutmak, sindirmek, ezmek, kendisine boyun eğdirmek. Bunun için provokasyonlarla, psikolojik harp taktikleri ile zeminler hazırladılar, kaos ortamları oluşturdular, ardından darbeler yaptılar, faili meçhul cinayetler işlediler. Her kesimi sindirdiler, korkuttular. Her kesimden sembol isimler seçtiler. Siyasetçileri korkutmak için başbakan, bakan astılar. Basını korkutmak için gazetecilerin, yazarların en öndekilerini katlettiler. Sünniler için Menemen'leri, İskilipli Atıf Hoca cinayetlerini, Başbağlar katliamlarını; Aleviler için Dersim'leri, Sivas Madımak'ları, Maraş'ları tezgâhladılar. Sendikacılar vuruldu, yargı mensupları suikastlara uğradı, Danıştay saldırıları yapıldı, görevdeki komutanlar, generaller, emekli kuvvet komutanları katledildi. Azınlıklar için Garih'ler, Hrant Dink'ler; işadamları için Sabancı'lar ile gözdağı verildi. Bunların hepsini, adı sağcı, solcu, PKK'lı, şucu bucu terör örgütleri marifetiyle yaptılar. Bu arada üstüne üstlük bir talan, rant, soygun düzeni tıkır tıkır işledi...

Bunları görmeyenler, yazmayanlar neden acaba "cemaat de cemaat" deyip duruyorlar?

Önce şu soruyu cevaplayalım: Bunlar daha önce neden fark edilmedi, halkın gözü neden hiç açılmadı? Çünkü 1. Bu hakikatleri örten, saklayan, milletin gözünü bağlayan, namluya takılmış susturucu gibi görev yapan bir medya vardı, halen de var. Basın özgürlüğünü, meslek etiğini dillendire dillendire vesayete biat eden, 28 Şubat sürecinde onuru, haysiyeti, ahlakı ayaklar altına alıp paspas yapan medya... 2. Darbecilere, cuntacılara "devletin menfaatleri asıldır" diye biat eden bir yargı zihniyetinin çaresizliği. 3. Vesayetin, devletin bütün kadrolarına, emniyet ve istihbarat birimlerine, hâsılı her yere sızması. Siyasetin içine kozmik adamlar yerleştirerek, o alanı da kontrolde tutması ve yönlendirmesi... 4. Kendilerinden hesap soracak bir seçilmiş iradenin çıkmayışı...

Pekiyi bugün ne oldu, ne değişti de vicdanlar ses veriyor, yürekler cesaretle konuşuyor? Çünkü vesayetçilerin hiç tahmin etmediği bir şey oldu. 150 yıldır ilk defa onlardan hesap soruluyor. Yukarıdaki dört madde tersine döndü. Artık vesayetin medyası yanında bir de alternatif medya var. Yargı herkesten hesap sorabiliyor. Devlet içindeki çetelerin kimyası bozulmaya başladı. Toplum, şaşkın ama üzerindeki ölü toprağını silkeliyor. Referandumda demokratikleşme için yüzde 58 ile evet demiş. Ve en önemlisi, devlet içindeki çetelerden hesap soran bir siyasi irade işbaşında...Lakin vesayet bütün adamları ile direniyor. "İrtica ile mücadele eylem planı" adı altında "AK Parti'yi ve Gülen'i bitirme planı" yapanlar, bir savcının özensizliği ile başlayan MİT-yargı probleminden medet umuyorlar. Kaos planları ile yapamadıklarını, fitne ateşleri ile yapmaya uğraşıyorlar. "Cemaat devleti ele geçiriyor, iktidara ortak olmak istiyor" diyorlar.

Onları dinleyecek vicdanlar hâlâ var mı bilmiyorum, ama demokrasilerde vatandaşların hepsi eşit yurttaştır. Kendi devletlerini ele geçirmezler. Hak ediyorlarsa, sınavlardan başarı ile geçiyorlarsa, her yere girerler... Hukuka riayet, seçilmiş iradeye tabi olmak kaydıyla bu ülkede her vatandaş kamu görevinde makbuldür. Bunun tersi, "birilerinin" devleti ele geçirme hakkını savunmaktır...

Amma asıl devlet kadrolarına sızanları hiç unutmamak gerekir. Önceki gün geçmiş dönemin Genelkurmay başkanı tutuklu emekli Org. İlker Başbuğ ile ilgili iddianame kabul edildi. Bir de oradan okuyalım: "Ergenekon Silahlı Terör Örgütü devletin birçok kurumuna sızmıştır. Örgüt mensuplarının sızdığı devlet kurumlarından birisi de Türk Silahlı Kuvvetleri'dir." Kimileri, delilsiz, belgesiz "cemaat sızması" yerine, niye bunları hiç yazmıyor?Abdi İpekçi-Soner Yalçın
Gazeteci Abdi İpekçi, 33 yıl önce bugün katledilmişti. Hrant Dink cinayeti ile pek çok benzerliği olan bir cinayetti bu.


İki cinayette de, darbeyi davet edecek kaos ortamı için en çok ses getirecek isimler seçilmişti. İki cinayetin de öncesinde ırkçılık ve nefret kampanyası vardı. Abdi İpekçi'nin Sabetayist olduğu propagandası yapılmış, Hrant Dink'in de Ermeniliği öne çıkarılarak, ölmeyi hak ettiklerine dair alçakça ve sinsice bir provokasyon tezgâhlanmıştı. İkisi de "hain" ve "düşman" haline getirilip, cinayetlerin meşrulaştırılması için belli bir merkezden, belli masalardan yönetilen medya operasyonları yürütülmüştü. İpekçi, 12 Eylül darbesine, Dink de, AK Parti iktidarının devrilmesine zemin olacak kaos ortamı için öldürüldüler.

Faili meçhul cinayetlerin binlerle ifade edildiği ülkemizde, dört cinayetin çözülmesi, Türkiye'yi karanlıklardan aydınlığa, vesayet rejiminden demokratikleşmeye götürecektir: Mumcu, İpekçi, Dink ve Yazıcıoğlu cinayetleri...

Bu dört cinayetin de karanlıklarda kalması için yargı, medya ve devlet içinde bazı odaklarda olağanüstü bir direnme var. Tanık ve kanıtlar buharlaşabiliyor, resmî belgeler imha edilebiliyor. Kamera kayıtları emniyet birimlerinde silinebiliyor. Vesayet bütün adamları, bütün imkânları ile planlı, teşkilatlı bir "sis püskürtme" operasyonu yapıyor... Yalanlar, karartmalar, bulandırmalar o raddeye geliyor ki, "karanlığın adamları" maktullerin yanında, safında görünebiliyor. Törenlerde, gösterilerde, yürüyüşlerde boy gösterebiliyor. Hedef şaşırtmak, kafaları karıştırmak için, cinayetleri aydınlatma adına kitaplar, yazılar yazabiliyorlar. Mesela Ergenekon dostları, utanmadan Dink için yürüyebiliyorlar...

Bu konuda bir Soner Yalçın örneği var ki, asla unutmamak gerekiyor. Hürriyet Gazetesi yazarı ve Oda TV internet sitesi sahibi Yalçın, cezaevine götürülürken ne demişti hatırlayınız: "Biz bu bayrağı İpekçi'den, Mumcu'dan devraldık..."

Hâlbuki Soner Yalçın, Abdi İpekçi'nin katledilmesini, onun kökenine bağlayarak meşru gösterilmesine hizmet edenlerin başında geliyor. "Efendi -2" kitabında, İpekçi ailesine (Sabetayist-dönme) diyen kendisi değilmiş gibi... Prof. Yalçın Küçük'le birlikte Türkiye'de Yahudi düşmanlığını körükleyen, Sabetayist histerisini başlatan, insanları soy-sop avcılığına teşvik eden, Cumhurbaşkanı'nı, Başbakan'ı ve nice değerli insanı "dönme" ilan etmeye kalkanlarla birlikte aynı saftaki adam değilmiş gibi...

İlginçtir, Doğu Perinçek, Yalçın Küçük, Soner Yalçın üçlüsü, 1989-1994 arasında çok hızlı "Apo"culuk yapıyor; Küçük, Öcalan'a, "sayın başkanım" diyerek, "selam kardeşime" diye nutuklar atarken, yazdığı kitaplarda da, Türkiye'nin "Kürdistan"ı sömürdüğünü söyleyebilecek kadar ileri gidebiliyordu. Perinçek, elinde çiçekler PKK kamplarında Öcalan'la pozlar veriyordu. Sonra üçü de, 28 Şubat öncesi "ulusalcı" oluverdiler...

Daha da ilginç bir şey var. Onun da altını, yazarımız İhsan Dağı çizmişti. "Bu ülkede 'yeni anti-Semitizm'in babası sayılabilecek bir kişi Ergenekon soruşturması çerçevesinde gözaltına alınınca kıyamet koptu. İçerde yükselen itirazlara şaşırmıyorum. Ama Oda TV ve Soner Yalçın'a, dışarıda en fazla arka çıkanların; İsrail lobisi, ABD'deki Yahudi lobisinin en etkin gazetesi New York Times ve Amerikan 'neo-con'lar olması izaha muhtaç."

Dün, askerî vesayet rejiminin devamı için Abdi İpekçi katledildi. Arkasından 12 Eylül darbesi geldi.

Bugün, Sabetayistlik, Ermeni düşmanlığı ve misyoner faaliyetleri gündeme taşınarak AK Parti iktidarı, "şeriat tehlikesi" olarak gösterilmek istendi. Memleketin satıldığına inandırılan ulusalcı bir nesil hedeflendi. Cumhuriyet mitinglerinin hedefi de buydu. 'Balyoz'lara meşruiyet kazandırılacaktı. Önceden andıçlanan isimler de, darbe sonrasında "tesirsiz" kılınacaktı.

4 Nisan'da 12 Eylül duruşması var. Ve İpekçi cinayeti de iddianamede yer alıyor. Tünelin sonundaki ışık göründü diyorum.Yumurtasız eylemin tadı yok
Hani ne denilmiştir, "adam suyun üstünde yürüse bu sefer de yüzme bilmiyor diyecekler"...
Şimdi de beklenen oldu, "yeni Taksim Meydanı projesi" sırf AKP'li belediye eliyle hazırlandığı için on beş-yirmi kişi tarafından protesto edildi. (Amigo basın "çok sayıda aydın" diyor, inanmayın, yalan.)
Protesto kimsenin umurunda değil, proje çatır çatır uygulanacak ama "sanatçı arkadaşların" isimleri basında bir kere daha geçmiş oldu.
Tülay ve sanatçı arkadaşı Açılay gibi!...
Başka türlü geçeceği de pek yoktu, çünkü bu isimler uzun süredir "gündemden düşmüş" isimler. Artık "12 Eylül filmleriyle" de ilgi uyandıramıyorlar, yaptıkları "kıl müziğiyle" de... Tövbe, "hem özürlü hem CHP'li" olduğu için amigo basının çok sevdiği Şafak Pavey hanım kızımız hariç.
Fosladıkları nokta şu: Projenin altında, İstanbul'un CHP'li belediye meclisi üyelerinin de onayı var! Kültür Varlıklarını Koruma Kurumu da olur demiş.
Ama ne diyor bu, kendi kendine "Taksim platformu" adını takan topluluk?
"Taksim hepimizin" diyor (yani bu demektir ki AKP seçmeni vatandaşların da!)
Bir postalcı gazeteci de "Taksim'i vermeyelim" yazdı. Öyle ya, Taksim'i düşman kuvvetleri ele geçirmek üzereler, belki adını da Sindaghma yaparlar.
"Bu projeden çok daha başarılı alternatifler vardır" diyorlar, bunları bugüne kadar gören işiten yok. Hangi protestocu şehirci ve mimar hangi alternatif projeyi ortaya koymuş da biz duymadık?
Sırf, uyuzluk olsun, torba dolsun.
CHP'nin otuz yıllık iktidarında hangi mimari proje "halka sorulmuştur" acaba, onu da bir zahmet açıklasınlar.
Topçu kışlasının yeniden yapımına karşı çıkıyorlar, açıkça söylemiyorlar ama sırf "Osmanlı yapısı" olduğu için, eh bir de ağababaları Lütfi Kırdar onu İnönü'nün emriyle yıktırmış olduğu için.
Haa, bir de kışla binası alışveriş merkezi olursa "pis kapitalistler para kazanacakları" için. (Oysa binanın kültür ve sanat merkezi olacağı defalarca açıklandı, giriş katında da kafeteryalar falan bulunacakmış.)
"Cami yapılacakmış" diye kıyameti koparıyorlar, yalanlandı. (Ayia Triada kilisesini çok severler ama.) Bunların asıl derdi nedir?
Bunların asıl derdi "AKP ne yaparsa" karşı çıkmak, ak dediğine kara demektir.
Onun için de kendileri söyleyecekler kendileri dinleyeceklerdir, tıpkı Boğaziçi Köprüsü konusunda olduğu gibi.
Tek umarları vardır: Çıkmaz ayın son çarşambasında Gürsel Tekin'i belediye reisi seçerler, o da projeyi durdurur, kazı ve yapım bütün molozlarıyla olduğu gibi öylece bırakılır, paralar sokağa atılır, sanatçı arkadaşlar rahat bir nefes alırlar. (İstanbul belediyesini kazara Mustafa Sarıgül eline geçirse inşaatın duracağını hiç sanmam!)
Eh, 2014 yerel seçimini de İstanbul'da gene AKP kazanacağına göre...
Proje uygulanacaktır.
Sanatçı arkadaşların bir sonraki eylemlerinde çakmak çakıp gitar eşliğinde "protest müzik" falan yapmalarını da bekleriz (Joan Baez, Zülfü Livaneli ve Victor Jara söylesinler... Dinleyici isteği kabul ediyorlarsa benim ricam "Venceremos" şarkısı.)
Fakat yumurtalar nerede yahu, yumurtalar? Yumurtasız entellik mi olurmuş? Aman oğlum, vururlar ha
Bildiğiniz gibi Amerika Birleşik Devletleri son derece demokratik bir ülkedir. O kadar demokratik bir ülkedir ki, orada hiç "siyasi cinayet" işlenmez.
Nitekim Abraham Lincoln "ne olacak bu iç savaşın sonu" diye düşüne düşüne kederinden ölmüştür. John F. Kennedy kanserden, kardeşi Bobby ince hastalıktan, Martin Luther King nevazilden, Malcolm X mayasıldan gitmişlerdi.
Onun için, Teksas valisinin korkmasına da neden yok.
Teksas valisi Rick Perry derler bir adam var. Bu adam dokuz ay sonra yapılacak başkanlık seçiminde aday olmaya çalışıyor. Aday adayı yani.
Endişelenmesi gerekmiyor, çünkü parti içi seçimi Mitt Romney kazanacak.
Sonra Romney'in bir de Obama'yı yenmesi gerekecek tabii.
Yani Perry bu yarışa "spor olsun" diye, "namı yürüsün" diye takılıyor...
Bir zamanlar gene böyle bir Teksaslı vardı, Ross Perot, aşırı zengin bir bilgisayar üreticisi (İran'da İslamcı militanların eline düşmüş adamlarını kurtarmak için düzenlediği operasyonla ünlüdür, Ken Follet romanını da yazmıştı...)
Kendi kafasına göre başkanlık seçimine adaylığını koymuş, milyarlarca dolar harcamış, Cem Uzan kadar da oy toplamıştı vallahi (bunun partisinin adı Reformcu Parti.) İşte bu Rick Perry de öyle bir "desperado"...
Hani şu geniş kenarlı "Stetson" şapkasıyla, kovboy çizmesiyle dolaşanlardan. "J.R.
Ewing" gibi bir herif. (Anasını, eşini ve baldızını tanımıyoruz, isimleri Elly, Sue Ellen ve Christine midir bilmiyoruz.)
Fakat çok ilginç fikirleri var (yok, mazotu bir dolara satmayacak, her Amerikan kasabasını eyalet yapmayı, Paris Hilton'a münasip bir koca bulmayı da düşünmüyor.) İlginç yanı, dış politika önerileri.
Rick Perry, Türkiye'yi "İslamcı teröristlerin yönettiğini" söylemiş.
Tayyip Bin Ladin!...
Dolayısıyla, Türkiye'nin NATO'dan "kovulmasını" istiyor, iktidara gelirse herhalde bunu yapacak. Ayrıca Türkiye'ye verdikleri yardımın da kesilmesinden yana.
Türkiye'nin NATO'dan çıkmasını isteyenlerin başlarına neler geldiğini hiç duymamış!
Gelsin bizim "Silivri County" taraflarına da, görsün.
Amerikan gizli servisleri, Türkiye'yi NATO'dan çıkarmak isteyeni kabak gibi oyarlar da içine de bade koyarlar.
Mıntıka temizliğini de bize yaptırırlar genellikle, kabakların kabuklarını kim toplayıp süpürecek?
Hiç olacak iş değil ama, bu Rick Perry seçimi kazanır da başkan olursa başına bir iş gelmesinden korkarım. Amerikan dış politikası, Amerikan başkanlarına bırakılamayacak kadar ciddi bir meseledir.
Hep "demokrat" mı vuracaklar canım, bu sefer de "cumhuriyetçi" vururlar, çeşit olur.
Belki tetiği de bir "İslamcı" çeker.
Arkasından da İran'a saldırıp dünya savaşı çıkarırlar, ne güzel...
Katil mutlaka yakalanır, bir bakarsınız onu da başkanı çok seven bir meyhaneci "sırf kafası kızdığı için" vuruvermiş... Konuşması önlenmiş...
Biz bu filmi gençliğimizde görmüştük ama Perry sinemaya gitmiyor galiba.
Oysa filmi Teksas'ta çevirmişlerdi.Haşşöyle!
Yeri cennet olası hocam Tahir Alangu bir gün sınıfa elinde Almanca bir kitapla geldi. Kitabın kapağında "Theater I" yazıyor.
Nedir hocam, dedik.
Lise ders kitabıymış.
"Almanya'da liselere seçmeli tiyatro dersi koydular, hemen bir tane getirttim," dedi, "eğitim reformu dediğin böyle olur!"
Keferenin seçmeli derslerine imrenirdik. Bizde tasavvur bile edilemezdi ki...
Örneğin bir seçmeli sinema dersimiz olmadığı için dört yıl boyunca çarşamba akşamları Bomonti'deki Kervan Sineması'nın yolunu tuttuk, patlamış mısır kokuları ve tavandan şıp şıp damlayan yağmur suları eşliğinde Sinematek'te sinema "okuduk"...
Sonra Robert College'e gittik, bizden daha genç kardeşlerimize baktık, büsbütün gıpta ettik.
Öğrencilerin "numarası" yoktu orada, çünkü her öğrenci bir bireydi.
Beden eğitimi dersleri fizik yazılısıyla kimya sözlüsü arasına sıkıştırılmıyor, öğrenciler Andre Gide'in deyimiyle "tebeşir tozu, ter ve sperm kokan" sınıfta soyunup giyinmiyor, beden derslerinden sonra okulun duşlarından şarıl şarıl sıcak sular akıyordu...
Daha doğrusu, sınıf diye bir şey yoktu.
Her dersin ayrı bir "dersliği" vardı. Az öğrenci yazılmışsa bir tek oda ve bir tek masa, çok öğrenci varsa amfi, herkesin ortak artık aldığı en kalabalık derslere de okulun konferans salonu. (Refik Bey, sizin zamanınızda da Albert Long Hall'a kısaca "saatli bina" denir miydi?)
Öğrenci örneğin "3 Edebiyat B" sınıfında kırkılmıyor, elinde kitaplarıyla defteriyle tarih dersinde tarih dersliğine, coğrafya dersinde coğrafya dersliğine gidiyordu. (Coğrafya dersliğinin sonradan dönüştüğü efsanevi Şakir'in Kahvesi'nde geçen unutulmaz günlerimizi Cem Boyner ve Güler Sabancı anlatsınlar...)
Şimdi artık bütün okullarımızda da böyle olacak.
Kahvehane değil, derslikler.
Eğitimde reform yapılıyor.
"Arapça seçmeli dersi" konacakmış, Arap kültürüne ilişkin her şeyden nefret eden Kemalistler bozuluyorlar.
Yetmez. Tiyatro dersi, sinema dersi, el sanatları dersi de konulmalıdır.
Biz üniversitede önce işletmecilik, sonra sosyal bilimler okuduk, ama o arada seçmeli Osmanlıca dersi aldık!
O kadar sevdim ki, daha tek sömestrde, dili ağır olmayan her eski yazı kitabı okuyabiliyordum, en başta Ömer Seyfettin ve Halide Edib. (Şimdi epeyce unuttum, zorlanıyorum.)
Liselere seçmeli Osmanlıca dersi de konulmalı, isteyen öğrenci en azından Atatürk'ün Büyük Nutuk'unu "aslından" okuyup anlayabilecek kadar Osmanlıca öğrenebilmelidir.
Çünkü efendim, Gazi Mustafa Kemal Paşa yirmili yıllarda ağdalı bir Osmanlıca kullanırdı!
Şiştiniz mi, Nutuk'un ancak "tercümesini" okuyabilen gardrop Atatürkçüleri? Avukatın zeki, çevik ve başı açık olanı
İstanbul Barosu, staj yapan avukat hanımların "uymaları gereken kılık kıyafet kurallarını" açıklamış.
Acaba bu bir "mini etek yasağı" falan mıymış? Baro, stajları yöneten yaşlı üyelerinin kalp çarpıntısı geçirmelerini mi önlemek istiyor? Genç avukat hanımlar, baronun Staj Eğitim Merkezi'nde heyecan dalgaları mı yaratıyorlar? "Göğüs dekolteleri" prostatlı beylere zor anlar mı yaşatıyor?
Hayır, elbette başörtüsünü yasaklamış.
Baro, kızların açılmalarını istemiyor ama pek fazla kapanmalarını da istemiyor. "Ortadan" olacak, 1930 modeli.
Genç avukat kızlarımız, duruşmaya girebilirler ama ağabeylerinin amcalarının yazıhanesine türbanlı giremeyecekler.
Bu kafa, avukat yazıhanesiyle askeri okulu ya da orduevini karıştıran kafadır.
İstanbul Barosu daha önce de "rengini belli etmişti" tabii...
Gazetelere yarım sayfa ilan verdiler ve yeni bir anayasa istemediklerini açık seçik belirttiler.
Elbette bu, baronun bütününün değil, baroya hâkim olan "belli bir kesimin" görüşüdür.
Bütün avukatlar CHP'li değildir çünkü!
Bendeniz, son zamanlarda, 12 Eylül'e karşı çıkar görünen ve solcu geçinen birtakım soytarıların 12 Eylül kurumlarını nasıl canla başla savunduklarını izleyerek pek eğleniyorum. Hem Kenan Evren devrinde tutuklandık, işkence gördük diye ağlıyorlar, örneğin hem de Kenan Evren'in "Atatürk bilmemne kurumunun" yönetimine Kemalist olmayan bilim adamlarının atanmasına ateş püskürüyorlar...
Baroyu tenzih ederim, onlar bu konuda ağızlarını açmadılar. Solcu gazeteci bozuntularından sözediyorum.
Lakin, baronun da rengi bellidir.
Eh, ne dersiniz, genç avukat kızlarımızın başı açık olsun mu, olmasın mı?
İnsanın aklına merhum Eşref Şefik'in limon fıkrası geliyor, daha doğrusu onun Celal Şahin tarafından gırgırı yapılan şekli... (Genç avukatlarımız bu isimleri bilmezler ama yaşlılar hatırlayacaklardır.)
Eşref Şefik pazardan limon alacakmış, sormuş: "Bu limon dişi midir?" Pazarcı demiş ki: "Hemşerim, sıkacak mısın, .........?"
Yüzlerce davada yargılanmış, kimisinde aklanmış, kimisinde hüküm giymiş "eski ve gedikli bir sanık" olarak ben de açık seçik söyleyeyim efendim:
Avukat hanımın kafasının dışı değil, içidir önemli olan.
Ferhan Şensoy'un "Pardon" filmindeki gibi, duruşmaya "girmiş olmak için giren" avukat hanım istemeyiz.
Mazeret dilekçesi, mehil isteme, birinci ihzar, ikinci ihzar, keşif yaptırma, mahkeme kaleminden dosya çıkarttırma falan filan, biz de biliriz bütün bu numaraları, iş başa düşerse kendimiz de yürütebiliriz.
Bana, beni kurtaracak avukat lazım! Haklı olduğum zaman da hakkımı koparıp alacak...
Bazı ünlü sahtekârların yaptıkları gibi, sıkıştığı zaman "bu davada Atatürk yargılanıyor sayın yargıç" diye cüppeyi atıp duruşmadan kaçacak avukat değil.
En bir Atatürkçü avukatın vekâletiyle hüküm giymektense, kara çarşaflı tarafından beraatimin sağlanmasını tercih ederim. Beni güzellik kraliçesi mahkûm ettireceğine, dünyanın en tapon, en gudubet kadını aklatsın.
Saçına başına bakmayız, hukuk bilgisine ve becerisine bakarız.İroni nedir?
Bir şeyi, alaycı bir tavırla tabii, "söylemek istediğinin tam tersini söyleyerek" ifade etmektir. Bir söz sanatıdır.
Örneğin, "Kılıçdaroğlu ne büyük bir muhalefet lideri" derseniz, ironi yapmış olursunuz...
Fakat, ironinin yerini bulabilmesi, yaptığınız esprinin geçmesi için "muhatapta asgari bir zekâ seviyesi" aranır elbette...
Aksi takdirde, karşınızdaki, söylediğinizi "düz" algılayacaktır. Size düşmanlığı da varsa, yukarıdaki örnekten gidelim, "işte bak, Kılıçdaroğlu'nun büyüklüğünü kendisi de kabul etti" diyecektir. Bunu da size karşı kullanmaya kalkacaktır.
Başıma çok geldi de oradan biliyorum. Ara sıra "ben cahil bir adamım, anlamam bu işlerden" diye dalgamı geçerim, sazan gibi atlarlar, "gördünüz mü, itiraf etti!"
Bir de okurda "empatiyi algılayabilme yeteneği" aranır tabii. Kendini bir an için karşı tarafın yerine koyabilme, zıt görüşleri de karşı bakış açısından görmeye çalışma... Yani, "amigo basın Şafak Pavey'i 'hem özürlü hem CHP'li' olduğu için çok sever" cümlesini okuduğun zaman "yazar Pavey'e hakaret ediyor" diye zıplamayacaksın, "yazar, katılmadığı görüşteki kişilerin bakış açılarına gitmiş, oradan söylüyor, onların meseleye böyle baktıklarını iddia ediyor, birazdan kendi açısına dönecek, kendi düşüncesi bu değil" diye düşüneceksin. Ama bunun için önce yazardan nefret etmemen şarttır. Bir de, aptal olmaman. Elbette, bir sözün "tırnak içinde tekrar tırnakla" yazıldığı zaman bununla ne yapılmak istendiğini algılayabilecek kadar da temel eğitim...
Kimi zaman ironinin aptallar tarafından da anlaşılabilmesi ve başını derde sokmamak için cümlenin sonuna ayraç içinde bir ünlem işareti konur. Yani şu: (!)... Fakat o zaman da esprinin tadı kaçar. "Espri yaptık ha, yanlış anlamayın" diye bağırmanın keyfi yoktur. Bir şeyi insanların kafasına vura vura anlatmak yazarlıkta pek makbul bir teknik değildir.
Aptal dedim de... Bir konuda yanılmışım, okurlarımdan özür diliyorum. Bana nefret kusanların "aptal" oldukları için yazılarımı yanlış anladıklarını sanıyordum... Sonra uyandım: Çoğu domuz gibi anlıyor anlamasına da, özellikle çarpıtıyor.
Başka bir taktikleri de, fikir mücadelesine giremeyince, gagalamak için "açık kollamaktır"...
Dilinizin sürçmesini beklerler.
Açık bulamayınca da, kendileri yaratırlar! "Cımbızla laf çekmek" bu yollardan biridir.
Şimdi ben buraya şöyle bir cümle kursam: "Kahrolsun 'yaşasın PKK' diyenler!"
O iki kelimeyi cımbızla çekip hemen savcılığa koşacak kaç namussuz vardır, bilir misiniz? Tahmininizden fazla.
Birtakım taş kafalar ve kötü niyetliler yüzünden, Türk basını günden güne "ironi yapılamaz" hale geliyor ki, bu gidiş iyi değildir. (Hrant Dink'i böyle öldürdüler.) Seçim kazanamayanların yaratmaya çalıştıkları "tedhiş ortamı" bu yola döküldü, çünkü yumurta kafa göz yarmıyor, lekesi de yıkayınca çıkıyor.
Son günlerde (ve daha önceleri de) bu köşede tartışma konusu yaratmış bazı ironi örneklerini ve yapılan saldırıları bu açıdan değerlendiriniz. Aleyhimde "tezvirat" yapan bazı Internet sitelerini de ciddiye almayınız.
Bunlardan birisinde bana "köpek" demişlerdi, mahkemeye verdim, garez oldular, şimdi yiyecekleri cezanın sıkıntısıyla bilinçli ve sistemli olarak pislik yapıyorlar. Bir başkasında da, iki genç arkadaş "kendilerine tıklattırmak" için malzeme ve bahane arıyor.
Ne diyelim, tıklayanları bol olsun.
Erguncuğum, sen de bu gazetenin yöneticilerine vurmak için beni kullanmaya çalışma lütfen. Kuyruk acını kendi kendine dindir, ben ağrı kesici değilim. Kesmiyor
Geçenlerde eski bir dostumla sohbet ediyordum... Kendisi "liberal aydın" tabir edilen takımdandır.
"Niçin hükümetle kavga ediyorsunuz?" diye sordum. "Bu aşamada hükümetle papaz olmanız sizin çıkarlarınız açısından stratejik bir yanlış değil midir? İcraatı yetersiz buluyorsanız eleştirin ama düşman gibi saldırmayın."
"Muhalefet yapıyoruz" dedi.
"Muhalefeti 'bir kısım basın' gayet güzel yapıyor zaten, size mi kaldı?" dedim.
"Onlar hükümete muhalif" dedi, "oysa biz rejime muhalifiz!"
Hiç boşuna beklemeyin, ismini asmaya götürseler açıklamam, ancak işkencede söylerim.
Üstünde durmayacaktım, ikide bir dönüp dönüp hükümete "çaktığı" için işinden ayrılmak zorunda bırakılan Mehmet Altan kardeşimiz şöyle bir laf etmeseydi: Internet'te mi televizyonda mı nerede, demiş ki, "başbakan rejimi değiştirmek istemiyor!"
Ona bu yüzden kızıyorlarmış.
Başkanlık sistemine geçmek istiyor, padişahlık kuracak, şeriatı getirecek falan filan diye ahmakça suçlanan adam, şimdi de tam tersine rejime bağlı kalmakla suçlanıyor... Pes.
Evet, bu liberal arkadaşların istedikleri "reform" falan değil. Hani tıpkı özerklik ister görünen ama aslında bağımsızlık isteyen bazı Kürtler gibi, bunların da asıl derdi liberal atılımlar falan değil.
Türkiye Cumhuriyeti tasfiye edilsin, ordu dağıtılsın, Kürtler'e bağımsızlık verilsin, hatta İzmir'i de Yunanistan'a yeniden bırakmayı düşünebiliriz belki...
Saçı sakalı ağarmış kazık kadar herifler böyle abuklamalar içindeler. Pes.
Bunlar Türkiye'yi sevmiyorlar.
Türk olmaktan pişmanlık duyuyorlar.
Üstelik, cumhuriyeti sevmedikleri gibi (eh, cumhuriyet de insanları kendinden soğutmak için elinden geleni yapmadı mı yani?)... Osmanlı'dan da nefret ediyorlar.
Bu topraklarda "kökenleri" yok. Toplumda onlara "tekabül" eden, onlara sahip çıkacak bir sınıf ya da zümre yok. Tutundukları tek dal Avrupa Birliği, ona hükmeden Almanya ve Fransa da Türkiye'yi almıyor ve almayacak.
Oysa bu ülkede bir devrim yapılıyor. Elbette "Türk usulü", mehter adımlarıyla, yıllara yayılarak, ama yapılıyor... Bunu görmek istemiyorlar. Bu onları "kesmiyor"...
Garip bir hınç, tuhaf bir kompleks içindeler.
On yıldır bürokratik vesayetle mücadele eden adama "paşasının başbakanı" demek başka türlü açıklanamaz. Bu hırçınlık hem haksızlıktır hem insafsızlık.
İşte bu nedenle hep "marjinal" kalacaklardır, gazetelerini "kıt kanaat" satıp okutacaklardır hepten batmazlarsa ve de başbakanın "beni iktidara siz getirmediniz" lafına kızmaktan başka yanıt bulamayacaklardır. AKP'nin icraatı kesmiyorsa, buyursunlar parti kursunlar, seçime girsinler ve YDH'nin aldığı sonucu bir kere daha alsınlar.
Yazık. Onları daha akıllı uslu adamlar sanırdık. İçlerinde bu hükümetten "sosyalist" atılım bekleyen şaşkınlar bile var.
Gene de, çoluk çocuğa cevap yazdırmak yerine kendileri tartışmak isterlerse tartışırız. Tenezzül buyurmazlarsa da saygı duyarız.
Sonra "Engin haklıymış" demesinler ama, ben bunu duymaktan yoruldum. İclal bile söylüyor! Ermeni meselesinin belkemiği "mallar"...
Kontrgerillanın değil de üç beş münferit serserinin öldürdüğünü mahkeme kararıyla öğrendiğimiz(!) Hrant Dink, şunları söylerken yüzde yüz haklıymış: "Ermeniler'den kalan mallar kimlere paylaştırıldı, neler, kimler ne oldu diye sorulsa, bu çok büyük sarsıntı yaratır. Çünkü ülkeye belletilmiş bir tarih çökecek. 'Eğer bu tarih yanlış anlatıldıysa, o zaman başka şeyler de yanlış anlatılmıştır' düşüncesi topluma yayılacak. Türkiye'de önemli bir dönüşüm olacak."
(Ulan, beni de vurmayın ha!)
Evet, bu da ülkemizin "bilinip de bilinmeyen" gerçeklerinden biridir.
Çok kişi domuz gibi bilir, hiçkimse bilmez.
1915 yılında, adına ne derseniz deyiniz bir "Ermeni kırımı" yaşandıktan sonra, Anadolu'da servet "el değiştirmiştir."
Servet deyince aklınıza bugünkü şartlar gelmesin tabii, o zamanın serveti, tarlalar, evler, dükkânlar, paralar... Sanayi değilse bile küçük emtia üretiminin araçları, marangoz atölyeleri, saatçilik, terzilik gereçleri, vesaire. (Piyanolar işlerine yaramadığı için onları yakmışlardı.)
Hani şu her ne hikmetse "dedenizin bahçeye gömülü bir küp içinde buluvermiş olduğu" altınlar!
Bu mallara konanlar, daha sonra kurtuluş savaşımızın "motor" gücü olan "eşrafı" oluşturdular.
Mustafa Kemal Paşa, kendilerine "efendiler, beni desteklemek zorundasınız, çünkü müttefikler buralara gelir de Ermeni mallarının hesabını sorarlarsa ayvayı yersiniz" dedi!
Nitekim TBMM'nin ilk çıkardığı kanunlardan biri (toplanır toplanmaz, hemen 23 Nisan 1920 tarihinden birkaç gün sonra), "müttefik subaylarının Anadolu'da tehcir meselesini araştırmalarına izin verilmeyecektir" şeklinde olmuştu...
Eşraf, kendini korumak için bürokrasiyle el ele verdi. Bu zoraki birliktelik 1945 yılına kadar, yirmi beş sene sürdü. O tarihte, eşraf bürokrasinin kendisine ayakbağı olmasından artık sıkıldı (kendi başına ayakta durabilecek kadar güçlenmişti), "yeter, söz milletin" diyerek kendi partisini kurdu.
Bugün korkulan, bu faturanın doksan beş yıl sonra önümüze çıkarılmasıdır.
Ermeniler para isteyecekler, bundan korkuluyor!
Vatan millet Sakarya edebiyatı, bu kaygının kılıfıdır.
Kalıbımı basarım, dünya Ermeni camiası "tazminat istemeyeceğine dair" bir taahhütte bulunabilse, bunun garantisini verebilse, Türkiye şu kırım meselesini kabul eder!
O günü görür müyüm bilmem. Sanmam da.
Sokak ortasında değil de yatağımda ölmek istediğim için de, bu konuyu bundan fazla yazmam.
Korkar mıyım? Evet, korkarım. Ölümden değil, tantuna gitmekten.
Benim cenazeme yüz bin kişi gelmez. Demokrat geçinen hiçbir entel zibidi kanımı aramaz, yerde bırakır. Kurultayların Kemal
Yeni bir ikiyüzlülük, yeni bir soytarılık türü geliştirdiler: Hem "Ergenekon yoktur" diye bağırıp çağırıyorlar, hem de "Dink cinayetinde örgüt niçin bulunamadı" diye söyleniyorlar...
Nasıl bir örgüt çıkacağını sanıyorlar acaba, Kanaryaseverler Derneği falan mı?
Uğur Mumcu'yu, Ahmet Taner Kışlalı'yı falan kimin öldürdüğünü sanıyor bu ahmaklar?
"Dinciler" balonunu artık kimsenin yutmayacağını iyi biliyorlar da, hani gene de bir umut, belki saptırırız...
Muhalefetin hallerine bak bak gül, beş dakika dinlen, gene gül.
Bu arada CHP saflarında da, kendilerinden başka kimseyi ilgilendirmeyen fırtınalar kopuyor.
Birbirlerini yiyorlar. Birbirlerini yemeye cumhuriyet tarihi boyunca devam edecekler, bazı gazetecilere de ekmek çıkacak.
Gene kurultay varmış.
"Tüzük kurultayıymış" ama şartlar uygun olursa "başkan değiştirmeceye" bile dönüşebilirmiş. Deniz Baykal ile Önder Sav artık bu sefer Kılıçdaroğlu'nu gerçekten devirmeye niyetlenmişler ama onlar da birbirlerini yiyorlarmış.
Bu tür kurultayların, şişman palyaçolara iskemle üstünde göbek atma, az satışlı gazetelere de sayfa doldurma olanağı sağlamaktan öte bir yararı yok.
Kurultayı elbette Kılıçdaroğlu kazanır.
Kaybetmesi için "esaslı" bir genel seçim yenilgisi gerekir, o zaman bile kaybetmesi "muhakkak" değildir, bir "ihtimaldir" yalnızca. Esaslı seçim yenilgisinden kastımız, oyların şöyle yüzde 10'lar düzeyine falan düşmesidir...
Çünkü, çok kişi buna da gülecek ama, Kılıçdaroğlu aslında başarılı bir başkandır. (Liderdir demedim.) Partisinin oylarını dört puan arttırmış adamdır. Daha da ne olacaktı, yok bir de iktidara mı gelecekti? Daha neler...
Bunu Kılıçdaroğlu da anladı. Basiretsiz ama aptal değil.
Baykal da anlamıştı, ölümünden sonra ansiklopedide yerini almayı garantilemişti merhum İsmail Cem gibi, ilelebet sürecek bir güldürüde "esas ana muhalefet çocuğunu" oynuyor, bu arada asıl görevi olan "bürokrasinin çıkarlarını ve esenliğini korumaya ve kollamaya" elinden geldiğince özen gösteriyor, yuvarlanıp gidiyordu...
Şimdi Kılıçdaroğlu da anladı: CHP hiçbir zaman seçim kazanamaz. Hiçbir zaman "Başbakan Kılıçdaroğlu" diye birisi varolmayacaktır.
Dolayısıyla ona düşen de, acıklı güldürüyü sürdürebildiği kadar sürdürmek.
Geçen gün gene biryerlere demeç vermiş, "yüzde 40 bekliyordum, alamayınca moralim bozuldu" falan demiş.
Samimi olduğuna inanmıyorum.
Yüzde 30 falan umuyordu, 26'da kalınca, evet bozuldu ama, "22'den 26'ya çıkmaya" da gizlice sevindi.
Bu da bir başarıdır CHP için. Elhak öyledir. Delegelerin akılları varsa bu adamı başlarında tutarlar.
Çünkü başka bir başkanla, bu seçimde aldıkları oy toplamını da göremezler.
Evet... Kurultay filmi başlıyor... Haydi, işi gücü olmayan gazeteci arkadaşlar, Megan Fox'un bacaklarıyla uğraşacağınıza, kapın kamerayı bilgisayarı, doğru kurultaya... İncir çekirdeğini doldurmakta zorlanan konularla uğraşmaya bayılırsınız. Emrinde olacaklar
Türkiye'nin güç dengeleri değişiyor, iklimi değişiyor. Bu büyük "transformasyon" halkın gücüyle, halkın temsilcileri tarafından, bürokrasinin burnu sürtülerek yapılmaktadır.
Ama yavaş yavaş, ama yalpa yalpa, ama yapılmaktadır.
Çünkü o burun, taa Fatih Sultan Mehmet'ten beri çok yukarılardaydı.
İmparatorluğu kuran Fatih, yeni yeni oluşmakta ve güçlenmekte olan "Türk aristokrat sınıfını" yoketti.
Özellikle devşirmelere dayanan bir kapıkulu, yani "süper bürokrat sınıfı" yarattı.
Aristokrasi gelişebilseydi bir de Türk ve Müslüman burjuva sınıfı doğacaktı. Toplumun bu tabakası gayrımüslimlere bırakıldı.
Türk ve Müslüman burjuva ancak yirminci yüzyılda ortaya çıkabilmiş (gayrımüslim burjuvayı öldürerek, sürerek ya da korkutup kaçırarak), ancak yirmi birinci yüzyılda palazlanmaya başlamıştır.
Eh, bizim "çürümüş aristokrasimiz" sayılan bürokrat zümresi de artık ona hizmet edecektir!
Yani, kendi başına buyruk olamayacaktır.
İsterseniz bu bürokrat zümresinin özel bir kesimine, "hariciyeye" bakalım. (Beni hiç sevmezler.) Bizim okul hariciyenin arka bahçesiydi.
Her Galatasaray öğrencisine "potansiyel bir hariciye memuru" gözüyle bakılırdı.
Her sınıfın neredeyse yarısı doğruca oraya giderdi. (Bizden sonra bu "trend" değişmiş, her sınıfın neredeyse yarısı turizme yönelmiş. Bizim okula bak, Türkiye'nin gelişim sürecini anla!) Öyle ki, hem ailem hem yakın çevrem Galatasaray'ın ilkokuluna başladığım günden beri on iki yıl süreyle bana "istikbalin hariciyecisi" gözüyle baktılar, hiç o taraklarda bezim olmadığını görünce de hem şaşırdılar hem üzüldüler.
Ben ziyan olmuş, kendine yazık etmiş, bir baltaya sap olamamış bir çocuktum çünkü hariciye sınavına bile girmeye gerek görmemiştim. Memur olacak adam hiç değildim.
Çünkü Dışişleri Bakanlığı hem zengin çocuklarının oyalanma çiftliğiydi, hem de yoksul ama zeki ve yetenekli çocuklara önemli bir "sınıf değiştirme" kapısı. (Her iki türden de birçok arkadaşım vardır, bunca olan bitenden sonra arkadaşlık kaldıysa...) Memur maaşıyla geçinilemiyordu ama zaten ya aileler varlıklıydı, ya da "yurt dışında yaşamanın fiyakası" o düşük geliri katlanılabilir kılıyordu. (Halı götürüp düdüklü tencere getirmek gibi yan gelir kapılarını da unutmayalım.) Ve de, burunlarından kıl aldırmazlardı!
Çünkü halkın değil, koskoca devletin temsilcileriydiler oralarda...
Mason olurlar, briç oynarlar, davet verirler, kendi "gettolarında" yaşayıp giderlerdi, hem dışarıda, hem Ankara'da. "Kuytu" ülkeler sevilirdi, çünkü ortalıkta fazla Türk bulunmazdı. Almanya gibi yerlere atananlar işlerin çokluğundan yakınırlardı, "maalesef göbeğini kaşıyan ayıların permi falan gibi süfli işleriyle uğraşmak" zorunda kalıyorlardı...
Şimdi, Dışişleri Bakanı Davutoğlu, "büyükelçilerimiz işadamlarımızın emrinde olacaklar" demiş.
Dünyanın neresinde bir tek Türk vatandaşı varsa, onun emrinde olacaklar.
Çünkü onlar Türk vatandaşının işlerini "tedvire memurdurlar" görev tanımı gereği.
Türk aristokrasisi, yani bürokrasisi, iktidardan düşmüştür. Artık onlar da bizim gibi çalışacaklar, ekmeklerini hakedecekler.
Haybecilik bitti. Hadi bakalım.Çekilmiyor
Bendeniz dizi izlemem efendim, yalnızca belgesel... (Yerseniz.)
Çünkü ben ve benim gibi insanlar "dizi müşterisi" değildirler. Biz azınlıktayız.
Nitekim, başından sonuna kadar ilgimi hiç yitirmeden izlediğim, hatta DVD kutusunu da alıp sakladığım diziler, ya "Friends" gibi Türkçe dublajı bile yapılmamış diziler oldu (seni gidi Beyaz Türk seni!), ya da "Roma" gibi, "Tudors" gibi, "Band of Brothers" gibi, "Pacific" gibi, hatta "Boardwalk Empire" gibi keyifli tarih dersleri...
Ayrıca, Bihter'in sonunda intihar edeceğini, Ali'nin Zilha'ya kavuşamayacağını, Süleyman'ın hem İbrahim'i hem Mustafa'yı öldürteceğini bile bile o diziyi nasıl seyredeyim? (Ama, desenize, Roma İmparatorluğu da eninde sonunda yıkılacak, dünya savaşını Amerika kazanacak, içki yasağı elbette kalkacak, Henry de altı karının altısını da kestirecek, ona bakarsanız!)
Öte yandan, hiç umurumda olmamıştır Ali Kaptan'ın Caroline'le nasıl halvet olduğu, ya da Fırat kıyılarında hangi berdel gelinin hangi sapık muhtarı vurduğu... (Zombi olsunlar seyredeyim.)
Çünkü kadın değilim.
Birçok düşmanımın sandığının tersine kadınları anlıyorum, seviyorum ve onların tercihlerine de saygı duyuyorum. (İşte şimdi ayvayı yedim, çünkü kadınlar "anlaşılmamayı" severler ve onları gerçekten anlayan erkeklere çok bozulurlar.)
Onun için kendilerine bir uyarım olacaktır:
Sizi kazıklıyorlar!
Elbette bütün bu diziler "reklam toplamak" ve para kazanmak için yapılmaktadır, gerisi laftır, falan filan, biz de biliyoruz da...
Her hafta, ekstradan yetmiş dakika ve birkaç reklam kuşağı daha kazanmak uğruna bir önceki bölümün "hatırlatıyoruz" dümeniyle tekrarı, ayıptır.
Elli dakikalık keçiboynuzu uğruna insanları üç saat televizyon başına çivilemek, ayıptır.
Jenerikten hemen sonra bir reklam kuşağı daha girmek, büsbütün ayıptır.
Hele hele, bölüm bittiği halde "az sonra" tuzağını kurup son bir reklam kuşağı daha girmek ve kuşağın ardından son kareyi bir kerecik daha gösterip bitti demek seyirciyi hepten eşek yerine koymaktır.
Ne yapacaksınız? "Kaydedeceksiniz" ve hemen o gece ya da ertesi gün "salim kafayla" seyredeceksiniz, reklamları hızlı hızlı geçerek...
Efendim? Evinizde Digitürk HD ya da herhangi bir kayıt cihazı yok mu?
Eh, o zaman tam da "hedef kitle" sizlersiniz demektir zaten, iyi eğlenceler ve de iyi tüketimler! Ne demiştim: Bendeniz dizi izleyicisi değilimdir. Yalnızca belgesel. Anlamaz
Hiç boşuna kendini yorma bacım... Anlamazlar... Sen "militarizme karşıyım" dersin, onlar seni "ordu düşmanı" listesine yazarlar. Sen "sivil öğrencilere üniforma giydirilmesini istemiyorum" dersin, onlar seni üniforma düşmanı yaparlar.
Sen "19 Mayıs gösterilerinin benzeri ancak Hitler Almanyası'nda, Mussolini İtalyası'nda ve Stalin Rusyası'nda vardı, günümüzde de kaçıncı Kim İl bilmemneyse ancak onun Kuzey Koresi'nde kaldı" dersin, onlar seni "bayrama karşı" ilan ederler.
Kimisi ahmaklıktan yapar bunu, kimisi alçaklıktan...
Yaptıkları pis ve ucuz demagojidir. Çünkü satacak başka malları yoktur. Dürüst olmak da "fıtratlarında" yoktur ne yazık ki...
"Bunlar bayramı da kaldırırlar" ağızları laf ebeliğidir, pis ve ucuz gazeteciliktir. Gazetecilik falan da değil, yalnızca "hükümete çakma vesilesidir"...
Öyle bir neden yoksa da yaratırlar.
Çünkü bir avuç "müşterileri" bundan hoşlanmakta, bunu talep etmektedir. Dürüst olsalar daha fazla okuyucu bulacaklarını idrak edemezler bir türlü. Korkuyu gıdıklayıp para kazanacaklardır.
Bu tereslerin içinde kaçta kaçı milli bayramlarda tören seyretmeye gitmekte, kaçta kaçı "heyecan" duymaktadır?
İçlerinde çocuğunu askeri liseye, polis akademisine yazdıran var mıdır?
Bir kısmı yazdığına kendisi de inanmaz: Bunun yalnızca ticaretini yapacaktır. Bir kısmının kafası çalışmaz, "nevrotik" saplantılarını gerçek sanır: Düşlerinde birtakım kısa bacaklı ve kıllı adamlar ırzına geçmektedirler.
Peki, bir kere daha boşuna uğraşalım istersen: Biz bayramlara karşı falan değiliz.
Elbette 23 Nisan da kutlanacaktır, 19 Mayıs da, 30 Ağustos da, 29 Ekim de.
Biz, "sivilin o bayramı asker gibi kutlamasını" eleştiriyoruz.
Okullarda "uygun adım yürüyüş" öğretilmesini eleştiriyoruz. Askere gidecek çocuk, öyle yürümeyi askerde nasıl olsa öğrenecektir.
Biz, çocuk bayramında çocuk eğlencesi, spor bayramında spor yapılmasını istiyoruz.
Örneğin, İstiklal Marşı'nın "vara yoğa" çalınmasını da eleştirdik. Milli marş, mili maçta çalınır, Çemişkezekspor-Kızılçakçakspor maçında değil.
"Atatürk niçin hiç dış geziye çıkmadı" diye sorunca da mahallenin hırtlarından küfür yemedik mi?
Biz Atatürk'e değil, onun adını şerefsiz çıkarları için kullanan "siyaset ve medya esnafına" karşıyız.
Karşıyız da ne yapıyoruz? Alt tarafı kendi kavlimizce yazı yazıyoruz. Ne kimseyi işinden kovdurmaya kalkıp ekmeğiyle oynadık, ne kimsenin yakasına sarılıp tartakladık. (Bize bunların hepsini yaptılar ama.)
Duyduğumuza göre "yokolmamızı bekleyen çok kişi varmış" bizim mahallede... Mezarlıklar vazgeçilmez kişilerle, emekli kahveleri ve entel barları da yokolmamızı bekleyeduran her yaştan enkaz-ı beşerle doldu!
Gönül gözleri de kördür. Çıkarcı, yavşak, cahil ve yeteneksizdirler.
İşleri çoktan bittiği için huysuzlanıyorlar aslında. Biz bitirmedik, onlar kendi kendilerini bitirdiler. Onların o eski ve külüstür Türkiye'leri de bitti bu arada, yirminci yüzyıl biteli epey olduğu gibi. CHP'yi destekliyorum
Cumhuriyet Halk Partisi, meclis başkanlığına bir teklifte bulunmuş. Bir "anayasa değişikliği" önerisi.
Şimdi değil canım, on dokuz sene önce... Yıl 1993... CHP'nin başında Deniz Baykal var. Parti yeniden açılmış ama SHP ile henüz birleşmemiş, birbirlerini yiyorlar.
Sıkı durun, teklifi aynen zikrediyorum:
"Anayasada yer alan ve 1982 Anayasası'nın temel özelliğini oluşturan 12 Eylül anlayışı tümüyle terk edilmelidir. Bu bakımdan en belirgin düzenleme olan BAŞLANGIÇ, Anayasa'dan çıkarılmalıdır."
Şöyle devam ediyor CHP'nin değişiklik teklifi:
"Bu açıklama, askeri darbeyi meşrulaştırdığı gibi, yeni darbeleri de özendirecek niteliktedir. Bu bölümdeki anlayış ve düşünceler demokratik bir anayasada yer alamaz."
CHP'yi bu konuda bütün kalbimle destekliyorum.
Bu partinin o günden bugüne nereden nereye geldiğinin, Kılıçdaroğlu'nun elinde ileri mi geri mi gittiğinin tartışmasını da, Türk basınında bu partinin amigoluğunu yapanlara, özellikle önüne gelene omurga soran dıngıllara bırakıyorum.
Tık yok diyorlardı, aha da tıklatıyorum!
Öneri yok deniyordu, işte size öneri:
Yeni anayasada herhangi bir "giriş" bölümü olmasın!
Çünkü gereksizdir.
Çünkü, anayasada "esbab-ı mucibe" aramaya, anayasa hukukçuları ne derler bilemem ama, sağduyu açısından gerek yoktur. Yeni anayasayı oluşturacak olan Türkiye Büyük Millet Meclisi kimseye hesap vermek zorunda değildir. Tövbe, bir tek halka hesap vermek zorundadır, halk da beğenmiyorsa tepkisini referandumda gösterir.
1876, 1921 ve 1924 anayasalarının "dibace" bölümü var mıydı? Yoktu.
Niçin, Mithat Paşa olsun, Gazi Mustafa Kemal Paşa olsun, "birilerine birşeyler ispat etme" gereğini duymamışlardır?
"Kabahat" işlememişlerdir de ondan.
Bu giriş bölümü atraksiyonu, darbecilerin "yedikleri halta kılıf uydurma" çabasından ibarettir. Yani, sadece 1961 ve 1980 anayasalarına özgü bir ucubedir.
O kadar ki, darbeciler ve onların şakşakçısı olan Kurucu Meclis, 1961 Anayasası'nın giriş bölümünde "meşruluğunu kaybetmiş bir iktidara karşı direnme hakkını kullanan Türk milleti" ifadesini geçirmekten de utanmamışlar, yani adeta "Adnan Menderes'i deviren Türk milletinin kendisiymiş, halk öyle istemiş de bunlar da uygulamışlar" gibi bir hava yaratmak amacını gütmüşlerdir.
Bu havanın propaganda amacıyla medyada (o zamanlar yalnızca radyo ve gazetelerde) körüklenmesini anlarız da, devletin anayasasına girmesi kabul edilemez.
Aynı haltın bir benzeri de, bu sefer yeni bir cunta ve yeni bir şakşakçılar meclisi marifetiyle 1982 yılında tekrarlanmıştır.
Kaldırın şu giriş bölümünü çıkış bölümünü falan, "Atatürk milliyetçiliği lafı geçsin mi geçmesin mi" tartışması da ortadan kalkar.
Ne yani, giriş bölümü olursa da, bu sefer "aziz halkımızın kıymetli temsilcileri eliyle ve gerek İstanbul sermayesine gerekse onun kuyrukçusu olan bazı hergele basın mensuplarına rağmen oluşturulan işbu metin..." falan mı denilecektir? (Çünkü konulacaksa eğer, bunu da belirtmek hakkaniyettir!)
Yeni anayasada giriş bölümü olmasın. Öneri bekleyen TBMM Başkanı Sayın Cemil Çiçek'e saygılarımla arz ederim.
Daha başka önerilerimiz de yoldadır. Komiktir komik
Hani ne oldu yahu Fransız mallarını boykot etmeler, savaş tamtamları falan?
Hani ne oldu, parasını tıkır tıkır sayıp almış olduğun Fransız yapımı arabanı balyozla kırıp parçalamak gibi enayilikler?
Unutuldu. Soykırımı red kanunu senatoya gidince yeniden hatırlanır.
Nisan ayında da Amerikan arabasının tekerini patlatmak gibi eylemler gündeme gelir...
Paris büyükelçimiz Tahsin Burcuoğlu Paris'e dönmüş. (Ben tanımıyorum, Galatasaraylı mı bu çocuk? Yok yok, Saint Joseph'liymiş.)
"Ankara'daki istişarelerini tamamlamış" da onun için dönmüş. (Telefonla ya da şifreyle istişare yapılamıyor iki şehir arasında.)
Vallahi bir zamanlar Kenan Evren de "incelemelerde bulunmak üzere" askeri tatil kampına giderdi. "Paşa dinleniyor, denize giriyor" yazamazdı Türk basını korkusundan.
Biz büyükelçinin "geri çekildiğini" sanıyorduk. Şimdi de ileri itilmiş.
Burcuoğlu Ankara'ya döndü, Fransa'da kimsenin bundan haberi olmadı. Hiçbir Fransız "Türkler elçilerini geri çekmişler, şimdi biz ne halt edeceğiz?" diye dövünmedi. Şimdi Paris'e gittiğinden de kimsenin haberi olmayacak.
Diplomasi komiktir komik...
Sen "yağmur yağıyor" dersin, diplomat "yağmurun yağmamakta olduğu yönündeki düşüncenize katılmamın mümkün olamayacağı konusunda kesin kanaatimin mevcut bulunduğuna dikkat çekerim" der...
Şimdi Sayın Burcuoğlu, kanunun senatodan geçmemesi için çalışmalarına devam edecekmiş. "Kulis yapacak" yani.
Fransa'nın Ankara büyükelçisi TBMM'ye gitsin de bir kanunu engellemeye çalışsın, bakalım burada ne tür bir tepki oluşuyor?
Diplomasi dışarıdan bakılınca "cazip" görünür.
Oysa içi diplomatı yakar, dışı kamuoyunu.
Çoluğun çocuğun perişan olur. Hiçbir hariciyeci çocuğu bir okulu baştan sona okuyup bitiremez. Üç sene şurada, dört sene burada...
Bize de gelirlerdi... Daha biz kendileriyle arkadaş bile olamadan bir sene okuyup giderlerdi... Fransızca'ları bizden iyiydi ama hiçbiri doğru dürüst Türkçe konuşamazdı bu çocukların...
Sonuçta sen de memur maaşına talim edersin. Aileden zengin değilsen işin zordur.
Mason değilsen de nah tayin olursun önemli bir yere!
Davutoğlu bu menfaat şebekesini herhalde kırmıştır. Gene de, bakana uyuzluk edersen, Paris beklerken Ouagadougou çıkıverir karşına.
Bir işhanının sekizinci katına yerleşirsin, sefir konutu. Yedinci katın sağ tarafı elçilik, sol tarafı konsolosluk.
Emekli olunca da bol bol briç oynarsın Anadolu Kulübü'nde.
Ben Paris büyükelçisi olsam... Ankara da beni geri çağırsa... "Pışşıık" derim, "ne diye dönecekmişim?...
Paris sinemalarında Martin Scorsese'nin yeni filmi oynuyor, sinemanın ilk yıllarını anlatmış... Daha vakit bulup da göremedim... Önümüzdeki hafta da Clint Eastwood'un yeni filmi başlıyor, FBI tarihini anlatmış, J. Edgar Hoover'i de Leonardo Di Caprio oynuyormuş... Seyretmeden vallahi şuradan şuraya gitmem!"
İşte onun için efendim, bendenizden değil büyükelçi, kavas bile olmaz. Gazetemi seveyim
Bu yazının başlığı "gurbet acısı" falan da olabilirdi yani...
Hayır, bizimkisi "çakma gurbet"... Ekmek parası ya da "kesin dönüş yapıp sınıf değiştirme" kaygısı değil tabii, biriktirdiğin parayla taksi plakası satın alıp sonra da yan gelip yatma özlemi değil.
Yurt dışından yazı yetiştirmenin eziyeti!
Ya da dizüstü bilgisayar sıkıntısı.
Yok, herkes gezerken otel odasında ter dökme sorunu değil. "Saat farkı" falan da değil.
Eli "masaüstü fareye" alışmış adamın oynak karı gibi elinden fırt fırt kaçan "parmak faresine" ve sürekli ekran dışına tüyen "kürsöre" ısınma çabası da değil.
Sekiz yaşındaki çocuğun üç dakikada çözdüğü ama yirminci yüzyıldan kalma orta yaşlı adamı iki saat uğraştıran "ayarlar" sorunu da değil.
Hatta, "bağlanma" meselesi de değil. (Öve öve göklere çıkardıkları o "wınn" mınn çoğu zaman tekliyor, sen de otel idaresine parasını bastırıp otelin şebekesine giriyorsun alt tarafı.)
Yok yok, toprağı bol olsun o Steve Jobs denilen herifin her ne hikmetse dizüstü bilgisayara koymaktan kaçındığı "delete" düğmesi bile değil. (Masaüstü bilgisayarda kullandığımız bu düğme dizüstünde yoktur. Orada ileri doğru silersin yanlış yazdığın ya da beğenmediğin kelimeyi, burada geriye doğru sileceksin. Alışana kadar seyahat biter.)
Sorun, gazetelerin site sorunu. Internet siteleri yani.
Çünkü, okunamıyorlar.
Çünkü gazeteyi açınca bir çırpıda önüne çıkan belki yüzlerce haber ve yazı için, burada sitenin sağına soluna girip tek tek, ayrı ayrı tıklayacaksın.
Harcadığın süre de beşle çarpılıyor bu durumda.
Birçok şeyi de bu arada atlıyorsun, gözden kaçırıyorsun.
Bir de parayla okutanlar var, ayrıca abone olmak gerekiyor. Fakat benim asıl derdim bu da değil.
İsyanım var, gazetelerin Internet sitelerinin dayanılmaz hafifliğine!
En kelek okura seslenebilmek için herhalde, işi iyice "kötü magazine" yatırmışlar. Basbayağı ayıp oluyor. Gazetenin kendisiyle sitesi arasında dağlar kadar fark doğuyor. Haber gibi haberi arayıp bulabilmek için çarçurların arasından sıyrılıp geçmen gerekiyor.
Domatesin faydalarını, manken bilmemne hanımın poposunu, piramitlerin fotoğrafını, bu ünlünün çocukluk resmini tanıyabildiniz mi zevzekliğini, televizyonun hangi müptezel lumpen eğlencesinin ne kadar izlendiğini, hele hele artık mide bulandıracak kadar bıktıran "Bulgar kâhin Vanga" soytarılıklarını aşacaksın ki habere gelebilesin!
Birkaç günlüğüne yurt dışındayım, izin almadığıma pişman oldum. Yazı yazmaktan yüksündüğümden değil, gazetelerimi şu sefil sitelerden izlemek zorunda kalmaktan. Basılı kâğıt ortadan kalkacakmış da, bilinen şekliyle gazete ölecekmiş de, artık herkes herşeyi bir tıkla izleyecekmiş de, istikbal "siber âlem" çocuklarınınmış da... Hadi canım sen de!
Çarşaf gibi açıp okuyacağım gazetelerimi istiyorum, bunların beşinci sınıf Internet baskılarını değil. Önerinin feriştahı
Bir gazete Internet'te sayfa açmış, "yeni anayasaya ilişkin önerileriniz nelerdir" diye sormuş. Yirmi bin yanıt gelmiş.
Gazete hükümete karşı uyuzluk görevini yerine getiriyor ve haberini "vatandaş ilk üç maddenin değişmesini istemiyor" şeklinde satıyor.
Bakalım geri kalan elli milyon yüz yetmiş bin seçmen de ne diyecek günü geldiğinde...
Elbette her vatandaş kendi fikrini bu süreçte serbestçe söyleyecektir. Bu arada tatlı tatlı saçmalayanlar da olacaktır (anayasanın giriş bölümünde Yunus Emre'den alıntı yapılmasını isteyenler bile var.)
Olabilir. Demokrasilerde insanların saçmalama hakları da vardır.
Bu arada ilginç ve somut bir öneri, kamuoyunda "hastirli konuşmalarıyla" ünlü Diyarbakır Belediye Reisi Osman Baydemir'den geldi.
Daha doğrusu, onun başında olduğu Güneydoğu Belediyeler Birliği'nden.
Kürt belediyeleri, yeni anayasada "federasyon" istiyorlar.
İstedikler, eyalet sistemi. Dışişleri, maliye, adalet ve savunma "ortak" olacak, ama bunların dışında her bölge (siz Güneydoğu anlayınız) kendi kendini yönetecek.
Bölgeler kendi isimlerini ve merkezlerini kendileri saptayacaklarmış.... "
Bölgesel kamu idaresi" dedikleri merci de, ülke meclisine (yani TBMM'ye) kanun teklifinde bulunma yetkisine sahip olacakmış.
Vallahi ben de isterim ama vermiyorlar!
Her vatandaşın böyle bir yetkisi var da, "resmi" değil, kendince fikir açıklama düzeyinde. Ya da kendi bölgenin milletvekiline baskı yapacaksın.
Amerika'da eyalet valisinin Temsilciler Meclisi'ne böyle bir teklif hakkı var mıdır ben bilmiyorum, sıkıyı görünce New York batakhanelerine sığınan faşist civelek burada olsaydı sorar öğrenirdik...
Ayrıca bölgelerin kendi özel bayrakları da olacakmış.
Bu tipik bir "kendine yontma" örneği tabii...
Diğer bölgelerden benzer talepler yok. Güneydoğu "bayrağının" kırmızı, sarı ve yeşil olacağını biliyoruz da örneğin "Marmara bayrağı" ne renktir, bilemiyoruz (mavi mi?)... Karadeniz bayrağında herhalde hamsi olur da, Akdeniz ne koyacak, pamuk kozası mı, portakal mı?
Şaka bir yana, "fizibilitesi" var mıdır bu federasyon işinin?
Sanmıyorum. Eskiden olabilirdi, şimdi yok.
Çünkü Kürt politikacıları treni kaçırdılar.
Daha doğrusu, lokomotif kazanına tekme attılar, vagonların camlarını kırdılar, rayları söktüler. İstasyonu bastılar, biletleri yırttılar. Hükümetle konuşup anlaşmak yerine kavga çıkardılar.
AKP'yi düşman görmekle de kendi bindikleri dalı kestiler.
Irak'tan dönen PKK militanları affa uğrayacaklardı, daha sınırdan girer girmez "geçirdik geçirdik" diye çığlıklar atmaya koyuldular örneğin...
Tam barış ve anlaşma ortamı sağlanıyor, PKK saldırıya geçiveriyor.
Türk faşistleriyle Kürt faşistleri de mutlu oluyorlar.
Çünkü birbirleriyle besleniyorlar!
Taleplerini "insan gibi" dile getirmeyi bilmedikleri için de, umduklarına değil bulduklarına razı olacaklar, kendilerine "verilenle" yetineceklerdir. Kültürel haklar falan.
Bu arada bari Kürt burjuvası aklını başına toplasın da Stalinci örgütle arasına mesafe koysun.Peki biz neciyiz?
Mümtazer Türköne'yi yediler, rahatladılar. Belki de "mevzi" kazanmışlardır canım, sevdikleri deyimle... Türköne de baskılara dayanamayıp istifayı basmakla iyi etti. O kurumda bulunması yakışık almayacaktı.
Çünkü o kurum, görev tanımı kanunla da belirtildiği üzere "Atatürkçülüğü yaymak" amacını güden bir kurumdur. Onlar Atatürkçülük diyorlar, siz Kemalizm anlayınız.
Yani, bir ideoloji borazanıdır.
Yani, bilimle milimle ilgisi yoktur.
İlk elli yılında maskesini iyi kötü korumuştur, çünkü esas olarak hep "sol Kemalistler'in" elinde bulunmuştur.
Fakat "sağ Kemalistler'in" sözcüsü olan Kenan Evren bu kurumu katletmiştir. Otuz yıldır bir müsvedde, eskisinin bir gölgesi olarak varolmaktadır.
12 Eylül yönetimi, ayrı ayrı kurumlar olan TDK ve TTK'yı birleştirmiş, başına Kültür sözcüğünü eklemiş, bir de Atatürk adını yapıştırmıştır.
Kurum da ilk iş olarak "imla kılavuzunu" katletmekle başlamıştır görevine...
Sol Kemalistler'in bir kısmı şimdilerde sağ Kemalistler'e "domalmış" olduklarından, bunları hiç görmezler. İşlerine gelmez. (Muhalif basında örnekleri çoktur.)
Bu tür yerler "içine girerek" ıslah edilemezler, Türköne daha fazla ısrar etmeyip vazgeçmekle iyi etmiştir.
Tek çare, meclisin kanunu değiştirmesi ve gerek TDK'yı gerek TTK'yı gerçekten "bilim üreten" yerler haline getirmesidir.
Fakat, Atatürk'ün terekesinden hem de CHP eliyle her yıl tıkır tıkır bir sürü para alan kurum nasıl "tarafsız" olabilir, bunu da merak ederim doğrusu.
Bir de, "bilim üreten üniversiteler dururken bu tür resmi ve özel birtakım olağanüstü kurumlara ne gerek vardır" sorusu akla gelir ki, Türköne'nin hiçbir düşmanı bu soruyu değil cevaplamak, duymak bile istemez!
Gelelim bizim de Atatürkçü olup olmadığımıza...
Kötü niyetle küfür edenlere değil, iyi niyetle ve samimi olarak merak edenlere anlatıyorum:
Atatürkçülüğün, her çekenin başka yere götürdüğü sekiz çeşit tanımı var.
Eğer Atatürkçülük'ten, "çağdaşlaşma arayışını" anlıyorsanız, evet Atatürkçü'yüm. Eğer "bilimin önderliğini" anlıyorsanız, evet Atatürkçü'yüm. "Muasır medeniyet seviyesine ulaşmayı" anlıyorsanız, elbette Atatürkçü'yüm.
Ama zart zurtçuluğu anlıyorsanız, Atatürkçü değilim.
Memur diktasını anlıyorsanız, tek parti idaresini anlıyorsanız, Atatürkçü değilim.
"İnançlara baskıyı" anlıyorsanız, "azınlıklara baskıyı" anlıyorsanız, Atatürkçü değilim.
"Kafatası ölçmeyi" anlıyorsanız, Atatürkçü değilim.
"Devlet kapitalizmini" anlıyorsanız, değilim.
Emirle müzik yasaklamayı, emirle dil değiştirmeyi anlıyorsanız, hayır değilim.
"Bilim dışı tarih ve kültür yumurtlamayı" anlıyorsanız, hayır.
"Otarşi" politikasını, yani dünyaya kapanmayı anlıyorsanız, gene hayır.
Hitler Almanyası'na, Mussolini İtalyası'na, Stalin Rusyası'na özenmeyi anlıyorsanız, asla!
İlericilik sanıp leblebiyle rakı içmeyi anlıyorsanız, içkiyi bıraktım, o konuda da pek anlaşamayacağız...
Düşmanlarım bu yazıyı kesip saklasınlar, ara sıra çıkarıp okusunlar.Ayşe Hür'ün kitabını okuyun
Hele şükür, bugünü de gördük. Tarihçi Ayşe Hür, Taraf gazetesindeki yazılarının bir kısmını toplayıp kitap yapmış. Söyleye söyleye dilimizde tüy bitmişti.
Kitabın adı, "Öteki Tarih".
Bu, birinci cilt. Arkası da gelecek. Hediyesi on yedi buçuk lira.
Bu ilk cilt, Tanzimat Fermanı ve Abdülmecid'le başlıyor, Said-i Nursi'ye kadar geliyor. (Bakın bakalım padişahlar içki içerler miymiş?)
Asıl gürültü ikinci ciltle, cumhuriyet dönemiyle kopacak.
Hemen belirtelim: Ayşe Hoca'nın anlattığı tarih, okullarda öğretilmeyen tarihtir. "Gizli tarih" demeyelim de, bilinen gerçeklerin bilinmeyen yönleri, ya da değişik bakış açılarından yorumları.
Okullarda okutulmaz bunlar. Karlofça Antlaşması'nın maddeleri ve Avusturya Veraset Harpleri'nin sonuçlarıyla uzun uzadıya öğrencinin canını sıkan eğitim sistemimiz, Cemal Paşa'nın Suriye'deki Arap milliyetçilerini nasıl astırdığını öğretmez çocuklara.
Suriye cephesinde olup bitenleri lise tarih hocamız olacak miskinin kendisi biliyor muydu ki bize aktaracaktı yahu?
Çölde susuz kalınca edebiyata sığınmıştık biz de, Kanal seferlerini, Mezopotamya cephesini falan Kemal Tahir'den öğrenmiştik. Gene de Galiçya cephesi, Kafkasya cephesi eksik kalmıştı.
Çünkü cumhuriyet yönetimi, tarihi kendi istediği gibi kesip biçiyor, işine gelen konuları işine geldiği gibi öğretiyor, işine gelmeyenleri hepten yok sayıyordu... Bazı konular küçümseniyor, bazı kişiler karalanıp bazı kişiler yüceltiliyor, birçok gerçek çarpıtılıyordu...
Bugün aydın geçinen birçok kişinin, örneğin Çanakkale muharebelerini "istiklal harbimizin bir parçası" sanması bundandır...
Okullarımızda bu konu "hain düşman durduk yerde üstümüze saldırdı" şeklinde okutulur. Ayrıca, okur yazar geçinen nice kişi, üç yıl boyunca tek kurşun atılmamış Çanakkale'de dünya savaşı boyunca durmadan dinlenmeden çarpışıldığını sanır.
Tıpkı, 1921 yılının eylül ayından 1922 yılının ağustos ayına kadar on bir ay boyunca tek kurşun atılmamış Batı Anadolu cephesinde de durmadan dinlenmeden savaşıldığını sanması gibi... Bunlar minik ama tipik örneklerdir.
Sonra sen tutar da Atatürk'ün bir üvey babası ve üvey kardeşleri olduğunu yazarsan da kıyamet kopar mesela...
Oysa bu ne saklıdır ne gizli, ne ayıptır ne günah. Yalnızca yok sayılmış, öğretilmemiştir.
O zaman da, İttihat ve Terakki diktası döneminde Rum ve Ermeni nüfusunun nasıl ezildiğini anlatanlara tepki gösterirsin.
Eskiden üzülüyordum aziz vatandaşım, artık gülüyorum.
Türkiye artık eski Türkiye değil, köprülerin altından çok sular aktı, bir "iletişim devrimi" yaşandı ve saklı gizli bütün gerçekler ortaya döküldü. (Tövbe, henüz hepsi değil, çoğu.)
Gene de öğrenmemekte direnirsen, hele hele basın alçaklarının aklına uyup öğretene de kalayı basarsan, bize de sana acımak kalır.
Bizim ilkokulun tahta salonunda, birinci sınıfın kapısının üstünde boydan boya bir özdeyiş yazılıydı: "Bilen bilmeyeni yener."
Yenilmemek için öğreneceksin. Öğrenmemekte direneceksen, "niçin seçim kazanamıyorum" diye de şaşmayacaksın ama.
Ayşe Hür'ün kitabıyla öğrenmeye bir ucundan başla.
Sayın Kılıçdaroğlu da okusun, belki o da yakın tarihimize ilişkin birşeyler öğrenir de Parvus Efendi'yi "Türk büyüğü" sanmaktan vazgeçer...Lafının ardında dur
Kılıçdaroğlu kürsüde nutuk atarken eline bir kâğıt tutuşturmuşlar, kâğıtta "MİT'çiler hakkında yakalama emri" yazıyormuş... Kemal Bey de heyecanla kürsünden açıklamış: "Çiller hakkında yakalama emri çıkarıldı!"
CHP medyası bile dalgasını geçiyor.
Arkadaşlar, kendi yarattığınız çakma canavarı şimdi kendiniz yoketmek için böyle hafifliklere sapmayınız.
Bu çok doğal ve yaygın bir dil sürçmesidir, psikolojide "lapsus" denir. İnsan gönlünden asıl geçeni bu şekilde açığa vurur. Demek ki Kemal Bey hükümete bir laf daha çakabilmek için Tansu Çiller'in de içeri alınmasını beklermiş...
Kemal Bey'le mutlaka dalga geçmek istiyorsanız ben size başka bir "tüyo" vereyim:
Önce "İnönü başımızın tacıdır" dedi, sonra da "Sabahattin Ali'yi CHP'nin öldürttüğünü" açıkladı!
Sabahatin Ali'nin öldürüldüğü 1948 yılında memleketin başında kim vardı? İnönü.
Bu çelişkiyi, CHP'yi destekleyen bazı sosyalist ahmakların da dikkatlerine arz ederiz...
Ama onlar, tıpkı Nâzım Hikmet'in 1938 yılında hüküm giymiş olması gibi bunun da üzerinde durmayacaklardır. (İçleri rahat etsin, Nâzım tutuklanıp yargılandığı sırada "karşıdevrimci" Celal Bayar başbakandı...)
Hadi bakalım, Kemal Bey'den şimdi "TAN matbaasını biz bastık, makineleri biz kırıp döktük" itirafını da bekliyoruz. Arkası da gelsin: "Şimdi bizi destekleyen sosyalistlerin partilerini de vaktiyle biz kapattık, solun çanına ot tıkan biziz!"
İnönü başının tacıysa, onun 1968 yılında Demirel'le anlaşıp Türkiye İşçi Partisi'nin bir daha meclise girebilmesini önlediğini de kabul edeceksin. Arkasından, İnönü'nün 1971 yılında faşist hükümete başbakan vererek destek olduğunu da belki hatırlarsın!
Başka bir konuyu daha bilumum ahmakların dikkatlerine sunarız:
Kılıçdaroğlu, "Atatürk'ü Koruma Kanunu'na gerek yoktur" dedi. Evet, bunu da dedi.
Şimdi bunun "takipçisi" olmalısınız.
Kemal Bey bunu dedikten sonra lafının üstüne yatacak mı?
Yani, yarın öbür gün AKP meclise bir teklif getirse, "Atatürk'ü Koruma Kanunu kaldırılsın" dese, Kemal Bey bunu destekleyecek mi, yoksa karşı mı çıkacak?
Ya siz ne yapacaksınız, "Atatürk elden gidiyor" diye yaygara mı koparacaksınız, yoksa "kahramanınıza" sözünü mü hatırlatacaksınız?
Yoksa yoksa, bunu Kemal Bey'i devirmek için gene bir koz olarak mı kullanmaya kalkacaksınız, "Kılıçdaroğlu gericilerle aynı safta buluştu" gibilerden?
İlahi Kemal Bey... Kendini de yandaş medyanı da ne diye böyle açmazlara sokarsın?
Ne güzel idare edip gidiyordun, "Dersim katliamında CHP suçludur ama aslında suçsuzdur" gibilerden laf kıvırtarak...
Kim dedi sana "somut" şeyler söyle de kendi kendinle çelişkiye düş diye?
Yoksa "güvenilmez" sıfatı haklı mı Kemal Bey? "Bugün ak dediğine yarın kara der" suçlaması yerinde mi?
Tüyoyu gene ben vereyim: Kemal Bey günü gelince gene ortadan gitsin, "Atatürk'ü Koruma Kanunu'na gerek yoktur, ama madem ki bir kere çıkarılmış, dokunmayın kalsın bari" desin! Yakışır. Zurnanın zırt dediği yere henüz gelmedik
Süleyman Hoca (Yaşar) yazınca uyandım, emekli paşa 8 bin lira maaş alıyormuş.
Muvazzaf paşa da "PKK ile mücadele ederken" maaşı üçe katlıyor.
Henüz bu konuda "canalıcı gerçekler" gündeme gelmedi, geleceğini de hiç sanmam!
Yani lojman, tatil kampı, orduevi ucuzluğu, araba, şoför falan canım... Eskiden "emireri" vardı, kaldırıldı ama asıl önemli ayrıcalıklar sürüyor.
Bunlara dokunan yanar!
Adnan Menderes, bunlara dokunduğu için yakılmıştı.
Tahkikat Komisyonu kurmak, CHP'ye ve basına baskı yapmak falan, işin tuzu biberiydi. Menderes askeri aç bırakmış, üstelik bir de dalgasını geçmişti. Affetmediler. Menderes onlara hakaret etmişti, darbeciler de Menderes'e hapisanede sabah akşam "prostat muayenesi" yaptılar.
27 Mayıs cuntası, subayların gelir durumunu hızla iyileştirdi...
Diğer devlet memurlarına nazaran subaylara olağanüstü maddi ayrıcalıklar tanındı. Subay maaşı zamlı alıyor, İsmet Paşacı küçük sivil memurlar da götürüp saf saf "altın alyanslarını" teslim ediyorlardı devlete, devlet bütçesini denkleştirmek için...
Hele bir de OYAK kurulup ticarete girince... Yalnız ticarete değil, İstanbul sermayesiyle ortak sanayi yatırımlarına da girişince... (Allah Allah, TÜSİAD niçin bürokrasi kuyrukçuluğu yapıyormuş, Rahmi Bey ile Aydın Bey bu hükümeti neden istememişler, anlaşıldı mı şimdi?)
Emekli paşayı aldığı emekli maaşı da kesmeyince, ek gelir sağlamak için gidip bir holdingin yönetim kuruluna giriveriyordu...
Sivil sanayiciler ve işadamları da, "Ankara'yla işlerini yürütmede yardımcı olur" diye emekli paşa istihdam etmeye özen gösteriyorlardı tabii!... (Ne yani, şimdi de imam mı bulunduracaklar ellerinin altında?)
Bürokratik vesayet düzeni yavaş yavaş çözüldükçe (tam anlamıyla ortadan kalkmış değildir ve kalkacağı da yoktur) artık yönetim kurullarına paşa sokmaya da gerek kalmadı.
Fakat bu ülkede, elli yıldır, sivil hükümetler askerin ayrıcalıklarına hiç dokunmadılar.
"Kızıp da darbe yapmasın" diye!
Bu onları her zaman koruyamadı ama sivil politikacının "asker korkusuna" güzel bir örnekti.
Zurnanın zırt dediği yer, bugün de, "Atatürkçülüğün elden gitmesi" falan değil, bürokrasinin ekonomik çıkarlarıdır. (Muhalif basının ekonomik çıkarları gibi.)
Ve de o zurnanın zırt dediği yere hiçbir zaman gelinmeyecektir.
Ben SSK'dan en yüksek dereceden emekliyim, maaşım 1300 lira.
Profesör arkadaşım var, o da emekli, ayda 2 bin 300 lira alıyor.
Paşa da alıyor 8 bin.
İmdi... Bunları, eski ANAP milletvekili ve bakanı Bülent Akarcalı'nın Süleyman Yaşar'a önerdiği gibi eşitlemeye kalkarsanız...
Paşa, emekli olduğu zaman benim kadar para alacağını öğrenirse...
Hele hele tatil köyüne parayla gireceğini, orduevinin ölü eşek fiyatına sunulan hizmetlerine zam geleceğini duyarsa...
O zaman korkun işte! Umarım katledilmez
Kemal Tahir'in "Kurt Kanunu" romanını TRT dizi yapmış, haftaya başlıyor... Yirmi yıl kadar önce de bu romandan berbat bir sinema filmi yapılmıştı, yarısında çıktığımı hatırlıyorum.
Şimdi hem seviniyorum, hem de tüylerim diken diken.
Neden mi? Bir kere, "dizi" bu adı üstünde, dizi, yani tanımı gereği kötü sinema. İkincisi de, altında TRT imzası var. TRT birkaç yıl önce gene Kemal Tahir'in "Esir Şehrin İnsanları"nı dizi yapmıştı da kimseciklerin haberi bile olmamıştı...
Yok, yönetim değişti tabii, TRT artık "Kurtuluş" dizisindeki gibi "resmi tarih borazanlığı" yapmaz.
Üstelik bu diziyi üreten kadro da yeni... Eser TRT'nin yeteneksizliği defalarca, ama defalarca kanıtlanmış bazı eski kaşarlarının eline verilmemiş.
Fakat "pilot afişine" baktım, gene Amerikan usulü, oyuncuların kelleleri yan yana sıralanmış... Biliyorsunuz, Amerikalılar diziden önemli bir sahneyi, bir fotoğrafı alıp öne çıkarmak yerine artık bu yolu seçiyorlar, önde gelen oyuncuların kellelerini yan yana sıralıyorlar... Eh, "Amerikalılar'ın bir bildiği vardır" diyen yerli diziciler de hemen taklit ediyorlar.
Sözkonusu kellelere baktım, pek de Kemal Tahir ya da Kurt Kanunu "kokmuyor"...
Belli ki, İzmir suikastı bir "aşk ve macera filmi" gibi işlenecek, içinde elbette politika da olacak. Hatta, konuyla doğrudan ilgisi olmayan, romanda da olmayan "İzmir İktisat Kongresi'nde Kazım Karabekir'in Gazi'ye yönelttiği eleştiriler" falan, belki buna benzer başka şeyler de, diziye "saplama" yöntemiyle eklenmiş...
Sonra da ortaya Keşanlı gibi bir şey çıkacak. Haldun Taner'den yalnızca "konuyu" alanlar, umdukları ilgiyi pek de uyandıramayan bir serüven dizisi yaptılar.
O zaman da geriye ne kalır?
Abdülkadir ile Naciye'nin yatak sahnesi! Magazincilerin balıklama atlayacakları bir mesele. (Öte yandan "kömüryakıcının karısını" kim oynuyor yahu, orada da erotik malzeme boldur.)
Bari Naciye'nin "akşama gelirken konyak getir, balık yumurtası getir, ölümü öp erken gel" gibi repliklerini makaslamasalar da, sahne asıl rengini kaybetmese...
Fakat, Gazi Paşa'ya 1926 yılında düzenlenen İzmir suikastının temel gerçekleri de su yüzüne çıkarılacak, bundan hiç kuşkum yok.
Yani, suikast girişiminin başından beri Ankara yönetimi tarafından pek iyi bilindiği ve adım adım izlendiği... Bunun, muhalefeti ezmek, özellikle Gazi'ye kafa tutan "İttihat ve Terakki'nin A kadrosunu" yok etmek için bir fırsat olarak kullanıldığı... Bu amaçla kurunun yanında yaşın da yakıldığı (Ayıcı Arif meselesine hiç girmeyelim, başımız da derde girer!)... Suikast tertibinden haberi bile olmayan Cavit Bey'in suçsuz yere asıldığı... Kara Kemal'in Aksaray'da gizlendiği evin tavuk kümesinde intihar etmek zorunda bırakıldığı...
İstiklal Mahkemesi hızını alamamış, suikastla uzaktan yakından ilgisi olmayan birçok muhalif paşayı, bu arada İsmet Paşa'yı bile tutuklamaya kalkmıştı! Baskı görünce geri bastı. Genç subaylar, kişisel düşmanlıktan kaynaklanan gayretkeşliğin artık bu kadarından rahatsız olmuşlardı!
Eh, böyle bir diziden de daha ne beklenir? Hem bilmeyene yakın tarihi öğretecek, hem de hoşça vakit geçirtecek. Merakla izleyeceğiz tabii, umarım pişman olmayız. Baldur'un çocukları
En dandik derslerden biri sayılırdı, hani beden eğitimi, müzik, resim-iş, diş koruma falan gibi. Çünkü 10 numara, yani tam not garantiydi.
Niçin mi garantiydi? "Her Türk doğuştan askerdi" de onun için!
Milli Güvenlik dersi...
Eskiden "askerlik dersi" derlermiş, erkek öğrenciler askerlik öğrenirken kızlara da biçki-dikiş kursu verilirmiş. Sonraları, "Harbiye Nezareti"ni "Milli Savunma Bakanlığı" yaptıkları gibi bu dersin adını da "Milli Güvenlik" yapmışlar. Kızları da katmışlar.
Bu terimi bir tek Allah'ın kulunun ağzından duymadım, yalnızca karnelerde gördüm, hocası da öğrencisi de "askerlik dersi" deyip geçerdi.
Eskiden yaz tatillerinde çocukları bir de askeri kampa gönderirlermiş, sıvı soğutmalı makineli tüfeğin kızgın namlusuna işemeyi falan öğretirlermiş, biz bunu yaşamadık, cumhuriyet rejimi ne de olsa yumuşamıştı...
En yakın garnizondan bir subay verirdi bu dersi, bizim bir albayımız vardı (sınıfta taklidini yapardım ama adını unuttum, hatırlasam da yazmam), kendisi yetişemediği zaman da yerine emrindeki asteğmenlerden birini gönderirdi. Ders de genellikle o yıl Galatasaray'ın şampiyonluk şansının tartışmasıyla geçerdi tabii.
Tövbe, hocamızın bir zamanlar Paris'e bile gitmişliği var, eh biz de Galatasaray talebesiyiz ya, "Notre-Dame'ın Kamburu Kilisesi'ni" anlatırdı.
Daha sonra hocanın görevlerinden biri de "çıkıntılık yapan çocukları ve hatta lisenin öğretim kadrosunu bile fişlemek" olmuş, öyle diyorlar.
Milli Güvenlik dersinden "nae bae cae silahları" aklımda... NBC... Nükleer ve biyolojik silahlar... Fakat ne hikmetse "ne be ce" değil de "nae bae cae" şeklinde telaffuz edilir. Cahil erat kameriyeye "kamelya", parkaya da "parke" der.
Ha, bir de "kaçma ve kurtulma" dersi. Her Türk, düşmana esir düştüğü zaman kaçıp kurtulmak (yani Cenevre Antlaşması'nı çiğnemek) ve en yakın Türk birliğine "intikal etmekle" yükümlüymüş.
Başka da bir şey hatırlamıyorum bu dersten.
Şimdi kaldırılmış!
Evet, tıpkı 19 Mayıs kutlamalarında sivil öğrencilerin asker töreni yapmalarından vazgeçildiği gibi, liselerdeki Milli Güvenlik dersi de kaldırılmış.
Böylece, Avrupa Birliği ilkelerine ve kurallarına ters düşen bir uygulama daha tarihe karışıyor. Eh, Nae Bae Cae silahlarını da çocuklar askere gittikleri zaman eğitim anfisindeki panolardan öğrenirler artık.
Benim merak ettiğim, şimdi basının hangi postalcı yazarı nasıl şarlayacak... "Bunlar orduyu da dağıtmak istiyorlar" diye nasıl utanmadan yalan söyleyecek...
Az kalsın unutuyordum, konuyla doğrudan ilgili değil ama dolaylı olarak ilgili:
Baldur von Schirach, 1937 yılının ocak ayında resmi bir ziyaret için Türkiye'ye gelmiş, Atatürk'le bile görüşmüş yahu! Bilmiyordum, yeni öğrendim. Öğrenmenin yaşı yok.
Baldur von Schirach, "Hitler Gençlik Örgütü"nün (Hitlerjugend) başkanı. Savaştan sonra Nürnberg mahkemesinde 20 sene yemiş, Spandau'da yatmıştı...
Ne alakası var, diyeceksiniz. Çok alakası var efendim, çok alakası var. Alakası haddinden fazla. Yanlış yapılmıştır
Beşiktaş'ın stadını yıkıyorlarmış... Yerine daha büyüğü, daha fiyakalısı yapılacakmış.
Adına 'İnönü" mü, "Mithat Paşa" mı yoksa "Fiyapı" mı diyeceğimi bilemediğim için, Beşiktaş'ın stadı dedim.
Böylece, tıpkı Emek Sineması gibi, çocukluk anılarımız da çöpe gidecek: Gazhane'nin kara suratlı depoları, skor tabelasının teneke levhalarını merdivene çıkıp değiştiren adam, bir liraya girdiğimiz "Teksas tribünü", çıkışta Dolmabahçe duvarının köşesinde yirmi beş kuruşa mis kokulu ve sımsıcak cevizli çörek satan yaşlı amca... O çöreği yiyebilmek için maç bitmeden birkaç dakika önce dışarı atardık kendimizi... Kalmazdı çünkü...
Stadı yıkmakla doğru yapıyorlar ama yerine yenisini yapmakla iyi etmiyorlar.
Elbette koskoca Beşiktaş camiası, kendine yepyeni ve görkemli stadyumlar uyduran Fenerbahçe ile Galatasaray'dan geri kalmayacaktı...
Ama daha uygun bir yer bulunamaz mıydı?
Niçin Galatasaray, Ali Sami Yen'i olduğu yerde yıkıp yeniden yapmamıştır da çevre yolunun kıyısında daha uzak bir yere taşımıştır?
Beşiktaş niçin böyle bir yer bulamamıştır? (Trafiği düğüm düğüm Fulya Tarlası demedik.)
Sorun parada mı? Araziyi devlete (ya da özel şirkete) satarsın, o parayla başka bir yer alırsın, ya da değiştokuş edersin.
Çünkü o stadyum, dünyada "bir imparatorluk sarayının kıçına yapıştırılmış" ilk ve tek örnektir.
Tamam, konum olarak "maç bitince seyircinin boşalması" kolaydır da...
Saray dibinde top oynanmaz.
Bu stadı yapanlar Osmanlı'dan o kadar nefret ediyorlardı ki, Taksim'deki topçu kışlasını yıktıkları gibi, Dolmabahçe Sarayı'nın dibine futbol stadyumu yapmakta da beis görmediler. (Tuhaftır, Osmanlı'yı yıkıp yokeden ve tarihten de silmek isteyen Büyük Önder, İstanbul'a geldikçe o sarayda kalmakta hiçbir sakınca görmemişti... Bu ne yaman çelişki anne?)
Birinin yerine İnönü Gezisi yapıldı tabii, ötekinin ahırlarının yerine de İnönü Stadı.
(Aynı kişilerin torunları, elli yıl sonra, "sarayın tepesine otel yapılıyor, bu ne rezalet" diye yaygara koparmayı bildiler ama... Çünkü İnönü yaptırınca oluyordu da Özal yaptırınca olmuyordu!...)
Ahırların "rölövesi" herhalde bir yerlerde olsa gerektir...
Bunların görüntüsü yeniden inşa edilerek, çevresinde yeşil alanı da bol tutulmuş bir kültür merkezine, içinde sineması tiyatrosu, konser salonu sergi salonu, kahvesi lokantası olan bir "komplekse" dönüştürülmesi kimsenin aklına gelmedi, belki de kimsenin buna maçası sıkmadı.
Bunun yerine, bazı kişiler stadın yerine "katlı otopark" yapmayı bile düşünebilecek kadar saçmaladılar.
Otel isteyenler de oldu.
Sonunda gene futbol kazandı.
Hep öyle demiyor muyuz, maksat Türk futbolu kazansın... (Lig TV de kazansın.)
Ülkeler hem layık oldukları şekilde idare edilirler, hem de anıtları layık oldukları şekilde şekillenir.
Haydi bakalım, Fiyapı İnönü Stadı'ndan sonra Emlakçı Metin Bey Şükrü Saracoğlu Stadı'nı falan da bekleriz. Hay sizin Rosenbergler'inize...
Rosenbergler hâlâ tartışılıyormuş... Nesi tartışılıyor be kardeşim, kim tartışıyor, nereden çıkarıyorsun bunu?
Kendini her şeyi beğenmekle yükümlü hisseden ve böylece "cahil halkı eğittiğini" falan sanan yaşlı eleştirmen, Rosenberg çiftinin altmış yıl sonra hâlâ tartışıldığını yazmış.
Tartışıldığı falan yok.
Belki ancak genç Türk komünistleri tartışacaklar, kültürleri Rosenberg ailesini tanımaya yetse...
Julius ve Ethel Rosenberg, "atom bombasının sırlarını çalıp Sovyetler'e iletmek" suçundan Amerika'da idam edildiler. Yıl 1953.
Bunun üzerine KGB dünyayı ayağa kaldırdı, ve birçok iyi niyetli saftırık aydın onların suçsuz olduklarına inandı.
Bu aydınlar arasında, tarih kitaplarını çok severek okuduğum Fransız yazarı Alain Decaux da vardı. (Fransız aydınları hiçbir gerçeğin farkında değildiler. Ünlü düşünür Raymond Aron onları uyarmaya çalışıyordu, dinlemiyorlardı. Jean-Paul Sartre sokaklarda Maocu gazete satıyor, herkes Fidel Castro'nun SSCB'ye teslim olmuş Küba baskı yönetimini körü körüne destekliyordu. Bugün de bizde, Sartre'ın Cezayir savaşında takındığı tavıra özenip, kendine toplumda onun kadar etkinlik vehmedip "Kürtler istiyorlarsa bırakalım gitsinler" diyen adamlar var.)
Melih Cevdet Anday bu gazla Rosenberg çiftinin şiirini de yazmıştı, çok da güzel bir şiirdir. Decaux'nun yazdığı "Rosenbergler Ölmemeli" adlı oyun, bizde de sahnelendi. Karı kocayı Genco Erkal ile Ayla Algan oynadılar. (Ayy, karı dedim, feministler kızacaklar. Yumurtaları hazırlasınlar ama çiğ olmasın, ben rafadan severim, pişirmesini biliyorlarsa eğer.)
Bu oyun şimdi İstanbul Şehir Tiyatroları'nda yeniden oynanıyor. Yöneten, sakallı balıkçı Orhan Alkaya.
Her şey bitmiş, sahneye koyacak başka oyun kalmamış, Shakespeare, Ibsen, Çehov, hatta Brecht rafa kalkmış, dön dolaş ille Rosenbergler... Çünkü solculuk yapılacak. (Brecht oynasan, Gorki oynasan solcu sayılmıyorsun herhalde.)
Bazı Türk solcuları adam olmaya niyet etselerdi, Türkiye'de taa kırk yıl önce yayınlanmış olan Kruşçev'in anılarında, "Sovyet nükleer silahlarının yapımında Rosenbergler'den de çok yararlandık" cümlesini okuyacaklardı!
Görmezler, çünkü görmek istemezler.
Onlarla birlikte yargılanıp Alcatraz hapisanesinde tam on sekiz yıl hapis yatan Morton Sobell bile bunu kabul ve itiraf etmiş, hiç aldırmazlar.
Amaç, güya mazlumu savunup Amerika'nın "McCarthy" dönemine, "cadı avına" vurmaktır, damdan düşer gibi, aradan altmış yıl geçmiş olsa bile.
Bu, görünen amaçtır. Gerçek amaç da durduk yerde bir Rosenberg gündemi açıp "Tayyip Erdoğan tıpkı Senatör McCarthy gibi davranıyor, zavallı masumları içeri tıkıyor" mesajını vermek, aklı sıra muhalefet etmek.
Etsinler. Muhalefet kanun dairesinde serbesttir. Ama kendi cahilliklerine sığınıp bizi aptal yerine koymasınlar.
Rosenbergler masum değillerdi, suçluydular. Vatanlarına ihanet etmişlerdi.
Peki ölmeleri mi gerekirdi? O gün yürürlükte olan Amerikan kanunlarına göre, evet.
Olmaz mı diyorsunuz? Türk ordusunun elektronik silah şifrelerini çalıp "barışseverlik" ayağından Yunan hükümetine satın, başınıza gelecekleri görelim, belki hakkınızda bir oyun da biz yazarız canım! Antranik Paşa
Tabii bazı gazeteci arkadaşlar "cemaat-AKP kavgası diye bir palavra uçurarak dindar seçmeniyle AKP'nin arasını açıp azıcık oy kaybettirebilir miyiz" hesabına girdiklerinden, farkına varamadılar...
Yeni anayasa için görüş ve öneri isteniyordu, muhalefet de dut yemiş bülbül gibi susuyordu ya... "Yeni anayasa istemeyiz" diyemedikleri için istermiş gibi yapıp susuyorlardı...
Azınlık cemaatleri kendi görüşlerini açıkladılar.
Yok, PKK'nın meclisteki yandaşları değil. Onlar da "tam bağımsızlık isteriz" diyemedikleri için susuyorlar.
Rum, Ermeni, Musevi ve Süryani cemaatlerinin temsilcileri konuştular.
Ruhban Okulu'nun açılmasını istiyorlar, tarih kitaplarındaki "nefret söyleminden" vazgeçilmesini istiyorlar, Diyanet bütçesinden pay istiyorlar. Haklılar. İmamların maaşları devlet tarafından ödeniyorsa, papazların ve hahamların maaşları da ödenmelidir.
Bir de "üst düzey devlet memuru olabilmek" istiyorlar tabii. Anayasa garantisi istiyorlar.
Bu da en doğal haklarıdır.
Bu memlekette bir Ermeni general görürsek günün birinde, bir Yahudi büyükelçi görürsek, bir Süryani savcı görürsek, Türkiye çağ atladı demektir!
Fakat Dışişleri Bakanı Davutoğlu'nun bütün çağrılarına rağmen "hariciye sınavına" kaç gayrımüslim gencimiz başvurmuştur, bunu da merak ederiz.
Yoksa devlet memurluğunu "prensipte" bir hak olarak istiyorlar da, hiçbirinde memur maaşına talim edecek göz yok mu?
Azınlıklara hakaret etti diye hemen üstüme saldırmayınız, o göz bende hiç olmadı da onun için sordum.
Bağlı olarak yazının ikinci bölümünü de okuyunuz lütfen:

Budalalar saldırıda
Ben Şafak Pavey'e "hem özürlü hem CHP'li" demedim. Bunu bir aşağılama olarak kullanmadım. Pavey'i tenzih ederim.
"Amigo basın Şafak Pavey'i 'hem özürlü hem CHP'li' olduğu için çok seviyor" dedim. Benim bakış açımdan değil, onların bakış açısından. Pavey'i değil, CHP medyasını eleştirdim. "Ben böyle düşünüyorum" demedim, "onlar öyle bakıyorlar" demeye getirdim. İkisi aynı şey mi?
Bıktım ahmaklarla uğraşmaktan yahu... Bazı feministlerin "kapitalizmi soyunarak protesto etmeleriyle" dalga geçerim, "kadınların soyunmalarını isteyen sapık" olurum... "Atatürk niçin hiç yurt dışı gezisine çıkmadı" diye sorarım, Atatürk düşmanı olurum...
Hayatım bunlara laf anlatmakla mı geçecek?
Birisi de "yazı yazmasın" demiş, bir CHP sözcüsü. Daha önce bir sosyalist vatandaş da kovulmamı istemişti (o şimdi mebus.)
Kendilerine teşekkür ederim. İşte ben de tam olarak bu "istemezük" zihniyetinin ve faşist kafa yapısının ne mal olduğunu anlatmaya çalışıyordum...
Beyinlerinin çalışma düzeyi, seçimde alacakları sonucun da teminatıdır! Hükümeti devirirsen yerine ne koyacaksın TR325?
Taraf gazetesinin başbakanla kavgası bütün hızıyla sürüyor. Başbakan kendisi hakkında "iki yıla kadar ölecek" söylentisi çıkaranları "cüretkârlık ve küstahlıkla" suçlarken, Ahmet Altan da "zavallı başbakan" yazacak kadar ileri gitti. Başbakandan başka türlü kurtulamayacağını bilen muhalif basın da bu ölüm balonuna çok sevindi.
Acaba bu mesele "şişmiş egonun başbakana bile posta koyabilme zevkinden" mi kaynaklanıyor, yoksa işin içinde "daha ince" dümenler mi var? Balonu uçuran bizimkiler, dolduran Amerikalılar da, içinde hidrojen gazı mı var bağırsak gazı mı?
Bir yandan "parti" ile "cemaat" kavgası çıkarma çabaları, bir yandan ölümcül hastalık iddiaları... Birileri aslında AKP iktidarına mı ömür biçmeye çalışıyorlar? Biryerlere "başbakan gidici, siz ister silahlı ister silahsız mücadeleye devam edin, yakında başaracaksınız" mı demek istiyorlar?
İddialar, alt tarafı "açık istihbarat" yapan, büyük ölçüde de "dedikodu derleyen" bir Amerikan şirketine, Stratfor'a dayandırılıyor ve "acar hemşiremiz gizli bilgileri ele geçirdi" havasında veriliyor.
Bu bir gizli örgüt falan değil, gizli servisten emekli olmuş bazı kişilerin kurduğu bir şirket. Hani, Cem Uzan'ı kaçıran "gizli servis emeklisi adam kaçırma uzmanları" gibi, yarı açık yarı kapalı bir kuruluş...
Üstüne üstlük bir de "Aydın Doğan ve bazı ünlü gazeteciler tutuklanacak" yazıp hükümete karşı şimdiden tepki üretme girişimleri... Yapılan, "araştırmacı gazetecilik" değil, "karıştırmacı gazetecilik"... Bu kulaktan dolma dedikoduları (TR325 kodlu kaynak bildirmiş!) çok ciddiye alıp körüklemenin ne anlamı var? Başbakanın dava açıp istediği "otuz bin lira cezanın" acısı değil herhalde.
Taraf gazetesi hükümetin devrilmesini istiyorsa "yerine ne geleceğini" de düşünmek zorunda değil midir?
Herhalde "Kılıçdaroğlu başkanlığında bir CHP-MHP koalisyonu" demeyeceklerdir, adama gülerler.
Öte yandan, bir askeri cuntanın ilk yokedeceği kişilerin kendileri olacağını göremiyorlarsa bu arkadaşlar, her darbede ilk kazığı yiyen ama gene de darbe istemekten geri durmayan sosyalistlerle aralarında bir "feraset farkı" olmadığını kanıtlamış olurlar ki, buna da biz çok güleriz.
Bu çevreden bir dostum bana "biz hükümete değil, rejime muhalifiz" demişti, hatırlayacaksınız.
Bunlar reform değil, devrim istiyorlar, gerçekleşmeyince de küsüyorlar. Ama "yıkıntının altında kalmayacaklarının" garantisini bulabilirler mi?
Ne yani, "hükümet devrilsin, iktidar ortada kalsın, memleket karışsın, bilinen şekliyle Türkiye Cumhuriyeti ortadan kalksın, o kargaşada Kürdistan kurulsun" arayışı mıdır bu?
Peki, Yasemin Çongar'a soralım, Amerika ne diyor?
"Suriye'ye ve hatta belki gerekirse İran'a bile saldırtabileceği daha sert bir Türk hükümeti" elbette hoşuna gider de, böyle bir alternatif var mıdır?
CHP değil herhalde, çünkü CHP yönetimi Esad'a arka çıktı! (Sanırım ne yaptıklarının kendileri de pek farkında olmadan... O sağduyuya sahip olsalardı zaten iktidara oynarlardı.)
Böyle bir savaş atmosferi ve arkasından kaçınılmaz bir şekilde gelecek sıkıyönetim düzeni bazı Kemalist subaylara da cazip gelebilir ama darbe ortamı da hiç mi hiç yok...
Ne yapalım? Kasım ayını, daha doğrusu bir sonraki şubat ayını, yeni gelecek başkan Romney'in dış politikasının netleşmesini mi bekleyelim? Namüsait mahiyette tezahür etti
Şeriatı getirecekler... Padişahlık ilan edecekler... İstanbul'u başkent yapacaklar... Memleketi satacaklar... Irzımıza geçecekler...
Şimdi de bu saçmalıklara bir yenisi eklendi: Atatürk'ün "gençliğe hitabesini" kaldıracaklar!
Çok partili sistem mi ki bu, bir emirle kaldırsınlar, bir emirle koysunlar?
Bir zamanlar Demirel'in "Ege denizi orada duruyor, sıkıysa götürsünler Ege'yi" demiş olduğu gibi, Atatürk'ün gençliğe hitabesi orada duruyor. Kimse ne kaldırabilir, ne virgülünü değiştirebilir. Tıpkı "büyük nutuk"un tamamı gibi.
Haa, "çocuklara papağan gibi ezberletilmesinden" vazgeçilebilir tabii.
Ama bildiğimiz kadarıyla böyle bir uygulama da gerçekleşmedi okullarda, Kemalistler Mamak'ta işkence altında söylettilerse onu bilemem. ("Hazırolda ve cop darbeleri altında söylettiler" diyen var.)
Bir kere uzundur, pek öyle "Türk'üm, doğruyum, çalışkanım"a benzemez.
İkincisi, içinde "vazife, istikbal, mevcudiyet, dahili ve harici bedhah (bazı çemişler bunu 'bedbaht' olarak söylerler), imkân ve şerait, namüsait mahiyet, tezahür, müstevli, bilfiil, fakr-ü zaruret" gibi birtakım Osmanlıca kelimeler geçmektedir.
Ne yani, çocuklara Osmanlıca mı öğretilecektir? Yani "gericilik" mi yapılacaktır Atatürk'ü anlamaları için?
Yoksa Atatürk Osmanlıca'dan Türkçe'ye "tercüme" mi edilecektir?
Atatürk gençliğe bu seslenişte ne zaman bulunmuş? 1927 yılında.
Tuhaf şey! 1932 yılında, "bu gece duygum tükel özgü bir kıvançtır, Avrupa'nın iki bitim ucunda yerlerini berkiten uluslarımız ataç özlüklerin tüm ıssıları olarak baysallık, önürme, uygunluk kıldacıları olmuş bulunuyorlar ve en güzel utkuyu kazanmaya anıklanıyorlar" şeklinde konuşan da gene kendisi!
İmdi, gençlik hangi Atatürk'ün dilini öğrenecek? Osmanlıca mı, Çağatayca mı?
Sakın ha kaldırmayın. Kaldırmayın ki tartışalım.
Sonra belki o tartışma, "peki 'muhtaç olduğun kudret damarlarındaki asil kanda mevcuttur' da ne demek oluyor?" noktasına da gelir...
Tartışmak istemiyorsanız da bana küfür edersiniz, mesele kalmaz. Soyunan sosyalist
Ukrayna'da bir "kapitalizm karşıtı kadınlar" örgütü varmış, adı Femen.
Bu kadınlar geçen gün İsviçre'ye, Davos'a gitmişler (Ukrayna kapitalizmi sayesinde artık pasaport alabiliyorlar!) ve gösteri yapmışlar.
İçeride Avrupalı kapitalistler Ali Babacan'a "ne olur bize krizden çıkış yollarını öğret" diye yalvarırlarken, bunlar da onları protesto etmek için soyunmuşlar. Soyunmaları "kapitalistlere gününü gösterme" dürtüsünden mi yoksa "erkeklere orasını burasını gösterme" dürtüsünden mi kaynaklanıyor, anlaşılamamış.
Bu kadınlar güzelliklerine güveniyorlar ki soyunuyorlar. (Yakından baktım, hiç de fena değiller, incecik genç kadınlar, sıfır yağ, fındık meme, uzun bacak.)
Bu kadınlar bünyelerine de güveniyorlar ki kar altında soyunmaktan korkmuyorlar.
Vallahi bizim liberal aydınlar da bizim hükümeti protesto için soyunsalar ya çift taraflı sulu zatülcenp olurlar ya da polis tarafından "halkın göz zevkini bozdukları için" tutuklanırlar.
Ukraynalı hanımlar göbeklerine de çeşitli sloganlar yazmışlar: "Sizin yüzünüzden fakiriz" gibi.
Türk basını olayın üstüne atlamış çünkü hem kadınlar yarı çıplak (belden aşağıda Amerikan kapitalizminin ürünü blucin) hem de solcu. Bir taşla iki kuş: Haberde hem seks var hem sosyal içerik.
Peki bizim protestocu hanımlar niçin soyunmazlar acaba?
Hem solcu olup hem de "örf ve adetlerimize" saygılı oldukları için mi yoksa güzelliklerine güvenemedikleri için mi?
Hanım hanım, gazete basıp güvenlikçi tartaklamak değil, gerektiğinde kıçını açmaktır marifet! Aç ki muhalif basın sana da haber değeri versin.
Gene yakından baktım (bulduk ya, bakarız elbet), Ukraynalı hanımların en büyüğü taş çatlasa otuz yaşında falan...
Yani, komünizmi yaşamamışlar. Gorbaçov döneminde okula bile gitmiyorlardı, çoğu da henüz doğmamıştı.
Yaşamış olsalardı, böyle uluorta soyunmaya kalkan kadınlara Ukrayna'da polisin neler yaptığını da bileceklerdi.
Hanımlar kapitalizme karşılar. Böylece Amerika'daki kardeşleriyle birleşiyorlar: Wall Street'te iki protesto gösterisi olunca Türk basın ahmakları "Amerikan kapitalizminin sonu geldi" diye sevinmişlerdi. (Seçimi Clinton ya da Obama kazanınca "Amerika'da sosyaldemokratlar iktidara geldi" diye sevindikleri gibi.)
Bu tür gösteriler, magazin malzemesi olmaktan öte hiçbir yere varamazlar.
Çünkü örgütlü değillerdir, bu bir (üç kadının kendi arasında kavilleşmesi örgüt değildir), organize değillerdir, iki (belli bir merkezden yönetilmezler.)
Üçüncüsü de, protestodan, yani "olumsuzlamadan" öte bir fikir ürünü değildirler. Kapitalizmi yıksalar yerine ne koyacaklarını bilemezler, apışır kalırlar.
Yani, Avrupa ve Amerika gençliğini "Öfkelenin!" adlı kitabıyla birbirine katan yaşlı düşünür Stephane Hessel, ahir ömründe çok para kazandığıyla kalacak, kırk beş yıl öncesinin "egzantrik Marksist'i" Herbert Marcuse kadar bile sonuç alamayacaktır.
Başkan Mao'ya bir selam sarkıtalım da Silivri sevinsin:
Bizce sakınca yok, bin karı soyunsun (yani bin çiçek açsın), bin fikir yarışsın anasını satayım! Sabahattin Ali'nin katili
Yeri cennet olası hocam Tahir Alangu, ısrarla, Sabahattin Ali'nin "ikili oynadığını" iddia ederdi, yani hem komünistlere hem MİT'e çalıştığını... Hatta bu yüzden Demir Özlü'yle çok kötü kapışmışlardı dergi sayfalarında, altmışlı yıllar.
Onu bilemem ama, Sabahattin Ali'nin İnönü yönetimiyle arası çok bozuktu. Birkaç kere hapise girdi çıktı (İlhan Selçuk'un ruhunu çağırıp soralım, bu da mı "çok partili rejimin" eseriydi acaba?) Bulgaristan'a kaçmak isterken (ya da öyle olduğu öne sürüldü), Ali Ertekin adında birisi tarafından önce boğulup sonra kafası sopayla (bir rivayete göre taşla) ezilerek öldürüldü, yıl 1948.
Daha sonra, cinayetin, cesedin bulunduğu yerde falan değil "jandarma karakolunda" işlendiği, cesedin sonradan götürülüp sınıra bırakıldığı da söylendi.
Katil elbette "milli hislerinin galeyana geldiğini" öne sürdü, ve yiye yiye... yok canım, idam değil, müebbet de değil, yirmi yıl otuz yıl falan da değil, hepi topu dört yıl hapis yedi! (Bu ülkede milli hislerle işlenen cinayetler hep anlayışla karşılanır, Ogün Samast tosunumuz da öyle yırtmadı mı?) Fakat 1950 affına dahil oldu ve özgürlüğüne kavuştu, kayıplara karıştı!
Ali Ertekin'in "MİT ajanı" olduğu daha o zamanlar dile düşmüştü. Ellili yılların sonları mı, altmışlı yılların başları mı ne, bacak kadar çocuktum, rahmetli babamın evde "Sabahattin Ali'yi MİT öldürttü" diye konuştuğunu hatırlarım...
Ertekin MİT mensubu muydu, ajanı mı, yoksa ayakçısı mı? Sabahattin Ali'nin teşkilatla ilişkisi var mıydı? Bilemeyiz.
Bunun için MİT arşivlerinin açılması gerekir ki, böyle bir şey ancak, Rusya'da olduğu gibi, bir komünist ihtilalden sonra gündeme gelebilir. (Bu hayali komünistler bile kuramıyorlar, geçen seçimde hedefleri "hiç olmazsa yüzde 1 oy toplayabilmek" olmuştu, yüzde 0.14'te kaldılar.) Fakat kesin olan gerçek, Sabahattin Ali'nin CHP yönetimi "sırasında" öldürülmüş olduğudur.
Canım belki de MİT, İsmet Paşa'dan habersiz... ha? Mümkündür.
Koskoca Milli Şef "bu adamı temizleyin" diye emir verecek değildi herhalde.... Başbakan Hasan Saka'dan habersiz... O da mümkündür.
Ama şunu iyi biliriz ki, MİT'e ordu (yani "asker İsmetçiler") ve parti (yani "sivil İsmetçiler") tam anlamıyla hâkimdiler.
Bildiğiniz gibi, daha büyük bir ihtimalle bilmediğiniz gibi, MİT otuzlu yıllarda "Şükrü Kaya ekibinin" elindeydi.
Yani, Atatürk'ün çevresini kuşatan, Harold Armstrong'un deyimiyle "desperados" takımının.
Bunlar İnönü'ye eni konu düşmanlık güdüyorlardı, hatta Atatürk'ün ölüm döşeğinde yattığı günlerde İnönü'yü yoketmek istedikleri bile söylenir.
İnönü ipleri eline geçirince onları tasfiye etti. (Gene rahmetli babam, kırklı yıllarda hastaneye tedavi olmaya giden Şükrü Kaya'ya oturacak iskemle bile verilmediğini, su bile verilmediğini anlatırdı, kendi gözleriyle görmüş.) Şimdi Kılıçdaroğlu "Sabahattin Ali'yi CHP öldürttü" dedi ya, postalcılar çıldırdılar. Bunların ağababası dün "merkez yönetim kurulu karar mı almış, bakanlar kurulundan karar mı çıkmış" diye dırlanıyordu...
Demagojinin dik âlâsını yapıyorlar. Elbette Kılıçdaroğlu bunu demek istemiyor, "CHP de sorumludur" demek istiyor.
Postalcılara da, bu sefer Kılıçdaroğlu'nu devirmek için kurultay maskaralığından medet ummak kalıyor!Liberal aydınların derdi ne?
Bildiğiniz gibi, belki de bilmediğiniz gibi, bu memlekette "liberal aydınlar" denilen bir grup var...
Bize bakmayın, biz kasap çırağı olduğumuz için onlar bizi pek ciddiye almazlar. Onlar entellektüel, biz gazeteci parçası.
Fakat bizim yazılarımızı yüz binlerce kişi okur, onları da sitesine dolgu malzemesi sağlamaya çalışan Internet çocukları...
Bu arkadaşların çoğu orta yaşlıdır. Maaşı "esas olarak" üniversiteden alırlar, bazı gazetelerde de şan şeref için yazı yazarlar, karşılığında para mara da ellerine geçmez pek.
Fakat havaları bin beş yüzdür. İçlerinde iyi çocuklar da vardır ama çoğunun ortak özelliği kasıntı ve antipatik olmalarıdır. Burunlarından kıl aldırmazlar. Küçük dağları onlar yaratmışlardır.
Dargelirli oldukları için herkesi de öyle sanmak gibi tuhaf bir de saplantıları vardır (tövbe, bazıları düpedüz zengin çocuklarıdır ama dargelirli görünmek hoşlarına gider.)
Bunların bir kısmı "eski solcu" tabir edilen kesimdendir. Zaten bu eski solcu denilen canlı türünün şimdilerde bir kısmı düpedüz faşist olmuş, bir kısmı liberal yazılmıştır.
Toplumda kendi kendilerine hiç de sahip olmadıkları bir ağırlık, bir ehemmiyet atfederler ve de vehmederler. Bu vehim üzerine de esip savurmaya koyulurlar.
"Politika" denilen sanattan habersiz oldukları için herşeyi hemen isterler ve de kendi uygun gördükleri şekilde...
Kürt meselesi mi? Çözümü basittir: Bırak gitsinler, bağımsız olsunlar, konu kapansın(!)
Anayasa mı? Yazıver bitsin.
Kaç yıldır neyin mücadelesinin ne çabalarla, ne güçlüklerle, nelerle boğuşarak, hangi belalar atlatılarak verildiğini idrak edemiyorlar.
Çünkü hangi ülkede yaşadıklarını ne yazık ki bilemiyorlar.
İstedikleri hemen sağlanamayınca huysuzlaşıyorlar, "bana bak başbakan" diye efelenip sonra da "beni iktidara sen mi getirdin" yanıtını alınca şaşırıyorlar. Kimisi "iktidar yanlısı görünmek kendi mahallesinde huzursuzluk yaratacağı için", kimisi "ne de olsa muhalif gazetede çalıştığı için patronu ve yönetimi hepten de kızdırmamak kaygısıyla" ara sıra "çakmak" zorunda hissediyor kendini, vicdanını rahatlatıyor.
Burunlarının dibinden mermi geçmedi ki hiç...
İki kere ağır cezada yargılandım, hakkımda açılmış asliye ceza davalarının sayısı da beş yüzü aşkındır, bunların kimisinin yaşadığı tek dava boşanma davasıdır ömründe.
Onlara sorarsanız, iktidar Türk faşistlerinin canına okumalı ama Kürt faşistlerine dokunmamalı! Hele arkadaşlarıysa...
Bu kafayla bakalım nereye varacaklar? Herhalde, eski partileri YDH nereye vardıysa, oraya...
Efendim bir de işe yaramadığı, yazıları okunmadığı, haksız yere para aldığı için kapının önüne konulunca "beni başbakan yaktı" diye ağlayanlar var ki, o da ayrı bir komedi filmidir. Ama hangisi Orçun, hangisi Nurhayat, hangisi Açılay, hangisi Çağatay, ayrıntısına girmem. Başbakan ölse bile AKP gene kazanır
Size sorayım: Ola ki MHP iktidara gelse, "programı" nedir, söyleyebilir misiniz?
"PKK ile mücadeleyi daha da sertleştirmek" diyeceksiniz, duracaksınız. O kadar.
Öte yandan, bir azınlık ve bölge partisi olan BDP'nin "Türkiye'nin geneline" yönelik herhangi bir çabası, bir önerisi, herhangi bir sözü var mıdır? Hayır. Türk'ten oy alır mı? Hayır.
Peki CHP'nin programı nedir?
Hiç. Öyle bir program yoktur.
Bu partinin amigoluğunu yapan gazeteciler bunu pek iyi bildikleri için Kılıçdaroğlu'na sürekli "başbakana laf yetiştirmekle bir yere varamazsın, memleketi AKP'den daha iyi yöneteceğine halkı inandırmak zorundasın" diyorlar...
CHP'nin böyle bir "program hazırlama şansı" var mıdır? O da yoktur.
"Sağ Kemalizm'e" yatsa... Kemalizm'in hiçbir zaman bir "kalkınma programı" olmamıştır. Kemalistler yalnızca "kültür devrimi" peşinde koşmuşlar, bunun demokrasiyle yürümeyeceğini bildikleri için de memleketi hep "zart zurtla" yönetebilmişlerdir. "Aman ne çok kalkındırdık" diye pazarladıkları, yaptıkları iki üç şeker fabrikasıyla çimento fabrikasıdır. (Bunlar o kadar azdı ki, coğrafya kitabımızda yarım sayfada anlatılıp biterlerdi.)
Çok övündükleri Köy Enstitüleri projesinin de ekonomik kalkınmayla uzaktan yakından ilgisi yoktu. Enstitü girişimi, tek parti diktası altında "köylüyü köyünde tutmaya, şehirlere göç etmesini önlemeye" yani kapitalist kalkınmayı ve sanayileşmeyi engellemeye yönelik, ilerici süsü verilmiş gerici bir programdı.
Peki, CHP "sol Kemalizm'e", yani sosyaldemokrasiye yatsa...
Gündemde değildir. Pasta, daha adil paylaşılabilmesi için henüz yeterince pişmemiş, kabarmamıştır. Sınıf değiştirme olanakları henüz tüketilmemiş, yolları tıkanmamıştır. Halk kapitalizmi sevmiştir, "sol" kokulu herhangi bir girişime hiçbir zaman iltifat etmemiştir, görünür bir gelecekte de edeceği yoktur. ("Kazandı" diye gözümüzün içine baka baka yalan söyledikleri 1977 seçiminde CHP yalnızca "kazanmaya yaklaşmıştı"... Hükümet kurabilmesi için 226 koltuk gerekiyordu, ancak 213 çıkarabildi.) Öte yandan "dincilik" yapar gibi davransa büsbütün gülünç olacak (Deniz Baykal döneminin o saçmasapan "çarşaf şovlarını" hatırlayın...)
AKP iktidarının yalnızca iki alternatifi vardır.
Bir: Şeriat.
İki: Laik ve faşist dikta.
Sosyaldemokrat geçinen birçok kişi bu ikinci alternatife köpeklik etmeye dünden hazırdır ama bunun için bütün dünya konjonktürünün alabora olması şarttır.
Diyelim ki başbakanın, üfürüldüğü gibi yalnızca iki yıl ömrü kaldı, Allah geçinden versin...
AKP gene kazanır.
Oy oranı düşer mi? Tabii düşer. Ama kazanır.
Diyelim ki başbakanın ya ömrü vefa etmedi, ya da sağlık sorunları yüzünden cumhurbaşkanlığına adaylığını koyamadı... AKP gene kazanır mı? Kazanır. Kim bu partiden aday olursa kazanır.
Bunu göremeyenler, halkın bürokrasiye karşı duyduğu derin ve köklü tepkiyi anlayamayanlardır. O tepki sanıldığı gibi doksan yıllık değil altı yüz yıllıktır. Hişt hişt UEFA geliyor!
Özetleyelim: Polis, geçen sene, Fenerbahçe'nin şike yapmış olabileceğine dair deliller saptadı. Başta kulüp başkanı olmak üzere birçok Fener yöneticisi tutuklandı. Yargılama sürüyor. Kimi zanlılar da tutuksuz yargılanıyorlar.
Bunun üzerine Fener camiası, en cahilinden en okumuşuna kadar ayaklandı. Suçlamayı şiddetle reddettiler. Şimdi lumpenler adliye önünde lahmacun yiyip turşu suyu içerek bağırıp çağırıyorlar, daha önce hemen her konuda yanılmış birtakım "Ortadoğu uzmanı" gazeteciler de az buçuk kalmış itibarlarını bu yolda büsbütün tüketiyorlar...
Başkan da suçlamaları reddediyor ama onun savunması daha çok "Atatürkçülük ve Kuva-yı Milliyecilik" üzerine odaklanıyor.
Hemen belirtelim, biz kimseyi suçlamıyoruz, kimseyi etkilemeye çalışmıyoruz, mahkemenin son kararını bekliyoruz. Laf aramızda, berber kalfaları kadar merak da etmiyoruz. Yani, Sayın Aziz Yıldırım'ın geçenlerde yaptığı gibi bizi savcılığa şikâyet etmesine gerek yok, çünkü bu tür girişimler avukat olarak tuttuğu koca koca hukuk profesörlerinin mahçup olmalarından başka bir işe yaramıyor (Sayın Prof. Köksal Bayraktar "dört sene hapsimi" istemişti, savcı "takipsizlik" kararı verince herhalde cüppesini ısırmıştır.)
Biz mahkeme kararını bekliyoruz ama UEFA beklemiyor.
Çünkü, UEFA kurallarına göre, şikenin yalnızca "şüphesi" bile olsa, gölgesi bile olsa ceza verilmesi şart. Bu adil midir değil midir, ayrıca tartışılır. (Bence değildir.) Cezayı kesecek olan Türkiye Futbol Federasyonu. (Bu idari ceza... Mahkemenin vereceği ya da vermeyeceği hukuki ceza ayrı...)
Buna hiçkimsenin gücü yetmedi.
Bu arada, para kaybedecekleri için şarlayan maç yayıncılarının baskısı üzerine "play off" diye gereksiz ve yorucu bir saçmalık peydahlandı. Kanun değiştirilerek, zanlıların suçlu bile bulunsalar "daha az yatmaları" da sağlandı.
Eski federasyon sonunda Fener'e dönüp "gelin az biraz bir ceza verelim de zevahiri kurtaralım, biraz puan muan silelim de kendi göbeğimizi kendimiz kesmiş olalım, UEFA'nın ağzını kapatalım" dedi... Fenerli yöneticiler "yarım puan bile sildirmeyiz" diye cevap verdiler. Çok bunalan federasyon istifa etti.
Bir süre, şark kurnazlığıyla, bu göreve Şenes Erzik'in getirilmesi istendi. Şenes Bey "eski UEFA'lıydı" ya, ilişkilerini konuşturur, oralarda birşeyler yapar, durumu kurtarırdı...
UEFA bunu "yemedi"... Şenes Bey'e, hani ünlü fıkrada Amerikalı pilotun Malatyalı Havlucu Mehmet'e demiş olduğu gibi, "sen bu işe karışma" dediler.
Son çare olarak, "tarafsız" olması gereken göreve Beşiktaş'ın başkanı seçildi!
Şimdi açıklandığına göre bu sene küme düşme hiç olmayacakmış. Düşmüş olan Ankaragücü bile düşmeyecekmiş. Önümüzdeki yıl da lig 22 takımla oynanacakmış. Yani play off yok, 42 maç var! Maşallah.
Fenerbahçe'nin de ne puanı silinecekmiş ne de küme düşürülecekmiş. Hiçbir şey yapılmayacakmış.
Mahkemenin iradesi ne yönde tecelli eder, bilemeyiz. Ancak kabak gibi görünen bir gerçek var:
Topu taca atmanın mutluluğu kısa sürecek. UEFA, Türkiye'ye ve Türk futbolunun tamamına öyle bir ceza verecek ki sesi Hint'ten Çin'den duyulacak. Bu da, üç ya da beş yıl süreyle bütün Avrupa karşılaşmalarından kovulmaktır, milli takım dahil!
Şimdi oturun, "en sağlam defans oyuncusunu" seçin, bilmem kaç bilmem kaça kısa mesaj gönderin, Türk futbolu kalkınsın. Liberal aydınların derdi ne?
Bildiğiniz gibi, belki de bilmediğiniz gibi, bu memlekette "liberal aydınlar" denilen bir grup var...
Bize bakmayın, biz kasap çırağı olduğumuz için onlar bizi pek ciddiye almazlar. Onlar entellektüel, biz gazeteci parçası.
Fakat bizim yazılarımızı yüz binlerce kişi okur, onları da sitesine dolgu malzemesi sağlamaya çalışan Internet çocukları...
Bu arkadaşların çoğu orta yaşlıdır. Maaşı "esas olarak" üniversiteden alırlar, bazı gazetelerde de şan şeref için yazı yazarlar, karşılığında para mara da ellerine geçmez pek.
Fakat havaları bin beş yüzdür. İçlerinde iyi çocuklar da vardır ama çoğunun ortak özelliği kasıntı ve antipatik olmalarıdır. Burunlarından kıl aldırmazlar. Küçük dağları onlar yaratmışlardır.
Dargelirli oldukları için herkesi de öyle sanmak gibi tuhaf bir de saplantıları vardır (tövbe, bazıları düpedüz zengin çocuklarıdır ama dargelirli görünmek hoşlarına gider.)
Bunların bir kısmı "eski solcu" tabir edilen kesimdendir. Zaten bu eski solcu denilen canlı türünün şimdilerde bir kısmı düpedüz faşist olmuş, bir kısmı liberal yazılmıştır.
Toplumda kendi kendilerine hiç de sahip olmadıkları bir ağırlık, bir ehemmiyet atfederler ve de vehmederler. Bu vehim üzerine de esip savurmaya koyulurlar.
"Politika" denilen sanattan habersiz oldukları için herşeyi hemen isterler ve de kendi uygun gördükleri şekilde...
Kürt meselesi mi? Çözümü basittir: Bırak gitsinler, bağımsız olsunlar, konu kapansın(!)
Anayasa mı? Yazıver bitsin.
Kaç yıldır neyin mücadelesinin ne çabalarla, ne güçlüklerle, nelerle boğuşarak, hangi belalar atlatılarak verildiğini idrak edemiyorlar.
Çünkü hangi ülkede yaşadıklarını ne yazık ki bilemiyorlar.
İstedikleri hemen sağlanamayınca huysuzlaşıyorlar, "bana bak başbakan" diye efelenip sonra da "beni iktidara sen mi getirdin" yanıtını alınca şaşırıyorlar. Kimisi "iktidar yanlısı görünmek kendi mahallesinde huzursuzluk yaratacağı için", kimisi "ne de olsa muhalif gazetede çalıştığı için patronu ve yönetimi hepten de kızdırmamak kaygısıyla" ara sıra "çakmak" zorunda hissediyor kendini, vicdanını rahatlatıyor.
Burunlarının dibinden mermi geçmedi ki hiç...
İki kere ağır cezada yargılandım, hakkımda açılmış asliye ceza davalarının sayısı da beş yüzü aşkındır, bunların kimisinin yaşadığı tek dava boşanma davasıdır ömründe.
Onlara sorarsanız, iktidar Türk faşistlerinin canına okumalı ama Kürt faşistlerine dokunmamalı! Hele arkadaşlarıysa...
Bu kafayla bakalım nereye varacaklar? Herhalde, eski partileri YDH nereye vardıysa, oraya...
Efendim bir de işe yaramadığı, yazıları okunmadığı, haksız yere para aldığı için kapının önüne konulunca "beni başbakan yaktı" diye ağlayanlar var ki, o da ayrı bir komedi filmidir. Ama hangisi Orçun, hangisi Nurhayat, hangisi Açılay, hangisi Çağatay, ayrıntısına girmem. Liberal aydınların derdi ne?
Bildiğiniz gibi, belki de bilmediğiniz gibi, bu memlekette "liberal aydınlar" denilen bir grup var...
Bize bakmayın, biz kasap çırağı olduğumuz için onlar bizi pek ciddiye almazlar. Onlar entellektüel, biz gazeteci parçası.
Fakat bizim yazılarımızı yüz binlerce kişi okur, onları da sitesine dolgu malzemesi sağlamaya çalışan Internet çocukları...
Bu arkadaşların çoğu orta yaşlıdır. Maaşı "esas olarak" üniversiteden alırlar, bazı gazetelerde de şan şeref için yazı yazarlar, karşılığında para mara da ellerine geçmez pek.
Fakat havaları bin beş yüzdür. İçlerinde iyi çocuklar da vardır ama çoğunun ortak özelliği kasıntı ve antipatik olmalarıdır. Burunlarından kıl aldırmazlar. Küçük dağları onlar yaratmışlardır.
Dargelirli oldukları için herkesi de öyle sanmak gibi tuhaf bir de saplantıları vardır (tövbe, bazıları düpedüz zengin çocuklarıdır ama dargelirli görünmek hoşlarına gider.)
Bunların bir kısmı "eski solcu" tabir edilen kesimdendir. Zaten bu eski solcu denilen canlı türünün şimdilerde bir kısmı düpedüz faşist olmuş, bir kısmı liberal yazılmıştır.
Toplumda kendi kendilerine hiç de sahip olmadıkları bir ağırlık, bir ehemmiyet atfederler ve de vehmederler. Bu vehim üzerine de esip savurmaya koyulurlar.
"Politika" denilen sanattan habersiz oldukları için herşeyi hemen isterler ve de kendi uygun gördükleri şekilde...
Kürt meselesi mi? Çözümü basittir: Bırak gitsinler, bağımsız olsunlar, konu kapansın(!)
Anayasa mı? Yazıver bitsin.
Kaç yıldır neyin mücadelesinin ne çabalarla, ne güçlüklerle, nelerle boğuşarak, hangi belalar atlatılarak verildiğini idrak edemiyorlar.
Çünkü hangi ülkede yaşadıklarını ne yazık ki bilemiyorlar.
İstedikleri hemen sağlanamayınca huysuzlaşıyorlar, "bana bak başbakan" diye efelenip sonra da "beni iktidara sen mi getirdin" yanıtını alınca şaşırıyorlar. Kimisi "iktidar yanlısı görünmek kendi mahallesinde huzursuzluk yaratacağı için", kimisi "ne de olsa muhalif gazetede çalıştığı için patronu ve yönetimi hepten de kızdırmamak kaygısıyla" ara sıra "çakmak" zorunda hissediyor kendini, vicdanını rahatlatıyor.
Burunlarının dibinden mermi geçmedi ki hiç...
İki kere ağır cezada yargılandım, hakkımda açılmış asliye ceza davalarının sayısı da beş yüzü aşkındır, bunların kimisinin yaşadığı tek dava boşanma davasıdır ömründe.
Onlara sorarsanız, iktidar Türk faşistlerinin canına okumalı ama Kürt faşistlerine dokunmamalı! Hele arkadaşlarıysa...
Bu kafayla bakalım nereye varacaklar? Herhalde, eski partileri YDH nereye vardıysa, oraya...
Efendim bir de işe yaramadığı, yazıları okunmadığı, haksız yere para aldığı için kapının önüne konulunca "beni başbakan yaktı" diye ağlayanlar var ki, o da ayrı bir komedi filmidir. Ama hangisi Orçun, hangisi Nurhayat, hangisi Açılay, hangisi Çağatay, ayrıntısına girmem. Boru San
Türkiye'de birçok kişi Borusan diye bir şirket olduğunu ve onun bir de orkestrası bulunduğunu, orkestrayı Cem Yılmaz'ın yönetmesiyle (yönetir gibi yapmasıyla) öğrendi...
Bunlar aynı zamanda Mozart'ın, Weber ailesinin kızı Constanze'nin kocası olduğunu da öğrendiler. (Ben Cem'in yerinde olsaydım azıcık da Mozart'ın kaynanası Cecilia üzerine giderdim, orada da çok ekmek vardır.)
Fakat Cem'in bir esprisi kaynadı bu arada.
"Borusan bir Japon orkestra şefi değildir, yani Boru San diye bir adam yok" demişti. Pek fazla reaksiyon alamadı, tiyatrocu jargonuyla söylersek.
Bunda kabahat Cem'de değil, seyircinin gabiliğindeydi galiba...
Borusan, şimdi seyircinin bu kesimine pek uygun düşen bir başarıya imza atmış.
Bunlar BMW arabalarının dağıtımcısı ya, BMW reklamlarında "türbanlı sürücü" gösterilmesini engellemişler.
Burcu diye bir hanım varmış, bu hanım ralliciymiş ve de televizyonda otomobil tanıtım programları yaparmış. Bir programda BMW arabayı başı örtülü bir kıza kullandırtmış, Boru San kıl kapmış. Yok, tövbe, araba Mini Cooper galiba, onun da dağıtımını yapıyorlar. Kızı kovmuşlar. Gerekçe olarak da "bu işe ayıracak paramız yok" diye bir bahane uydurmuşlar.
Arabayı kullanan Merve de meğerse "İslami" bir gazetede otomotiv yazarı değil miymiş?...
Evet efendim, yalnızca yüksek sosyetenin kullandığı birtakım kız isimlerini kullanmakla kalmıyorlar, araba da kullanıyorlar, yazısını da yazıyorlar, eleştirisini de yapıyorlar!
Allah Allah, hani bunlar göbeklerini kaşıyorlardı?... Araba bile kullanıyorlarmış! (Vallahi ülke de yönetirler.)
BMW yetkilileri de bu Kemalist yaklaşımı anlayamayıp "her türlü ayırımcılığa karşıyız" demişler...
Atatürk kadınlara oy hakkı vermişti ama araba da kullanın dememişti tabii. Var mıdır, "ben şoförün zeki, çevik ve başı açık olanını severim" gibilerden bir özdeyişi? Yoktur.
Başı bağlı hanım ne üniversiteye girebilir, ne orduevine, ne İstanbul Barosu'na, ne de BMW ve AUSTİN bayiine.
Satmayın beyler, türbanlı kadına BMW satmayın (kocasına satacağınız zaman da karısının fotoğrafını isteyin.) O da gitsin, Mercedes alsın mesela, Audi alsın, Honda alsın, Range Rover alsın.
O para size gelmesin, rakiplerinize gitsin.
Bence, zencilere de satmayın. Gerçi ülkemizde BMW alabilecek zenci pek yok ama, futbolculardan başka...
Acaba Yahudi'lere de satmamayı düşünür müsünüz? (Ne de olsa Alman arabası ya!)
Ben olsam hiçbir Ermeni'ye de anahtar teslim etmem. Kürt müşteriden de "bağlılık yemini" isterim.
Türk oğlu Türk'e ve de Türk'ün de Kemalist olanına yakışır Alman sanayi ürünleri. Silah arkadaşımız değiller miydi?
Haa, bakın onlara FIAT da satabilirsiniz, otuzlu yıllarda Mussolini İtalya'sıyla da aramız çok iyiydi. Hayrola, Cem Yılmaz bu sezon Borusan orkestrasında Wagner mi yönetecek yoksa?
Kendisine tüyo verelim, sahnede lazım olur: Franz Liszt'in kızı Cosima bunun karısıydı... Başını da hiç örtmemiştir! Avrupai bir kadın... Soyunan sosyalist
Ukrayna'da bir "kapitalizm karşıtı kadınlar" örgütü varmış, adı Femen.
Bu kadınlar geçen gün İsviçre'ye, Davos'a gitmişler (Ukrayna kapitalizmi sayesinde artık pasaport alabiliyorlar!) ve gösteri yapmışlar.
İçeride Avrupalı kapitalistler Ali Babacan'a "ne olur bize krizden çıkış yollarını öğret" diye yalvarırlarken, bunlar da onları protesto etmek için soyunmuşlar. Soyunmaları "kapitalistlere gününü gösterme" dürtüsünden mi yoksa "erkeklere orasını burasını gösterme" dürtüsünden mi kaynaklanıyor, anlaşılamamış.
Bu kadınlar güzelliklerine güveniyorlar ki soyunuyorlar. (Yakından baktım, hiç de fena değiller, incecik genç kadınlar, sıfır yağ, fındık meme, uzun bacak.)
Bu kadınlar bünyelerine de güveniyorlar ki kar altında soyunmaktan korkmuyorlar.
Vallahi bizim liberal aydınlar da bizim hükümeti protesto için soyunsalar ya çift taraflı sulu zatülcenp olurlar ya da polis tarafından "halkın göz zevkini bozdukları için" tutuklanırlar.
Ukraynalı hanımlar göbeklerine de çeşitli sloganlar yazmışlar: "Sizin yüzünüzden fakiriz" gibi.
Türk basını olayın üstüne atlamış çünkü hem kadınlar yarı çıplak (belden aşağıda Amerikan kapitalizminin ürünü blucin) hem de solcu. Bir taşla iki kuş: Haberde hem seks var hem sosyal içerik.
Peki bizim protestocu hanımlar niçin soyunmazlar acaba?
Hem solcu olup hem de "örf ve adetlerimize" saygılı oldukları için mi yoksa güzelliklerine güvenemedikleri için mi?
Hanım hanım, gazete basıp güvenlikçi tartaklamak değil, gerektiğinde kıçını açmaktır marifet! Aç ki muhalif basın sana da haber değeri versin.
Gene yakından baktım (bulduk ya, bakarız elbet), Ukraynalı hanımların en büyüğü taş çatlasa otuz yaşında falan...
Yani, komünizmi yaşamamışlar. Gorbaçov döneminde okula bile gitmiyorlardı, çoğu da henüz doğmamıştı.
Yaşamış olsalardı, böyle uluorta soyunmaya kalkan kadınlara Ukrayna'da polisin neler yaptığını da bileceklerdi.
Hanımlar kapitalizme karşılar. Böylece Amerika'daki kardeşleriyle birleşiyorlar: Wall Street'te iki protesto gösterisi olunca Türk basın ahmakları "Amerikan kapitalizminin sonu geldi" diye sevinmişlerdi. (Seçimi Clinton ya da Obama kazanınca "Amerika'da sosyaldemokratlar iktidara geldi" diye sevindikleri gibi.)
Bu tür gösteriler, magazin malzemesi olmaktan öte hiçbir yere varamazlar.
Çünkü örgütlü değillerdir, bu bir (üç kadının kendi arasında kavilleşmesi örgüt değildir), organize değillerdir, iki (belli bir merkezden yönetilmezler.)
Üçüncüsü de, protestodan, yani "olumsuzlamadan" öte bir fikir ürünü değildirler. Kapitalizmi yıksalar yerine ne koyacaklarını bilemezler, apışır kalırlar.
Yani, Avrupa ve Amerika gençliğini "Öfkelenin!" adlı kitabıyla birbirine katan yaşlı düşünür Stephane Hessel, ahir ömründe çok para kazandığıyla kalacak, kırk beş yıl öncesinin "egzantrik Marksist'i" Herbert Marcuse kadar bile sonuç alamayacaktır.
Başkan Mao'ya bir selam sarkıtalım da Silivri sevinsin:
Bizce sakınca yok, bin karı soyunsun (yani bin çiçek açsın), bin fikir yarışsın anasını satayım! Cahil cüretinin sonu
İstanbul Belediyesi Şehir Tiyatroları'nda sergilenen "Rosenbergler Ölmemeli" oyunu sahneden kaldırılmış.
Yazarı Alain Decaux'nun "kandırıldım" diyerek kamuoyundan özür dilediğini ve oyununun Fransa'da sahnelenmesini yasakladığını yazmıştık...
Meğerse bütün dünyada da yasaklamışmış!
Bendenizin, Fikret Ertan'ın ve Hadi Uluengin'in eleştirileri üzerine tiyatro yönetimi, Fransa'nın SACD Telif Hakları Ajansı'na durumu sormuş, "eserin sahibi tarafından hiçbir yerde sahnelenmesine izin verilmediğini" öğrenince de "korsan gösteriye" son vermiş.
Üzüldüm. Böyle olmasını istemezdim. Oyun tutmuştu, iyi de gidiyordu...
Ama eser sahibi izin vermeyince akan sular duruyor.
Biz bu arkadaşları uyarmış, oyunun "kadük" olduğunu, çünkü Rosenberg ailesinin SSCB hesabına casusluk yaptığının, yani oyunda ileri sürüldüğü gibi masum olmadığının hem de taa kırk yıl önce kanıtlanmış olduğunu belirtmiştik... Bu oyunu sahnelemekle yanlış yaptıklarını söylemiştik.
Bizi dinlemek yerine saldırmayı tercih ettiler. Oyunu sahneye koyan, televizyon dizi seyircisinin "sakallı balıkçı" olarak tanıdığı Orhan Alkaya, "Engin Ardıç kaşınmış, kaşıyalım bari" diye başlayıp bana hakaretler yağdırdı. Bir başka tiyatrocu arkadaş da "bizi ötekileştirmek istiyorlar" diye entel entel saçmaladı.
Kimin neresinin kaşındığı da böylece ortaya çıktı.
Eee, iyi mi oldu şimdi?
Bu olayı son zamanlarda gerek bana, gerekse gazetemize ve televizyonumuza yöneltilen haksız, insafsız, vicdansız ve ahlaksız saldırılar ışığında değerlendiriniz...
Çünkü bu ülkede bazı kişiler bilmiyorlar, bilmediklerini de bilmiyorlar, öğretene de küfür ediyorlar.
Duydukları düşmanlık gözlerini de vicdanlarını da karartıyor. Ne denildiğine değil, kimin dediğine bakıyorlar ve sen ne dersen de kendi bildiklerini okuyorlar. Her lafımızı "kendi anlamak istedikleri gibi" anlıyorlar. Çünkü önyargıları hazır. Öyle kalsa iyi, hemen saldırıya dönüşüyor.
Bunlar "solcu" ya, bizi de kafadan "sağcı" olarak görüyorlar. "Özeleştiri" lafını pek severler ama başkası yaparsa... Kendileri özeleştiri yapmayı hiç sevmezler. Bakalım şimdi hatalarını kabul edecekler mi, yoksa zeytinyağı gibi üste çıkmayı mı deneyecekler?
Orhan Alkaya arkadaşımız "gelişmeleri izliyormuş"... Daha neyin nasıl gelişmesini istiyorsun Orhan? "Sağcılar bizi sabote ettiler" falan diye kıvırtmaya hazırlanıyorsun tabii. Ya da "hükümet baskı yaptı" demeye.
Rosenbergler bahaneydi, aklın sıra iktidara "çakacaktın", oyunu seyreden vatandaş da tiyatrodan çıkarken "vay be, bu Julius ile Ethel Rosenberg davası bana Nedim Şener ile Ahmet Şık'ı hatırlattı" diyecekti... (Umarım öyledir de, Doğu Perinçek ile Soner Yalçın değildir!)
"İlle solculuk yapmak istiyorsan niçin Brecht ya da Gorki oynamıyorsun?" diye sormuştum, sen de "gençliğinden hatırladığı oyun yazarlarının isimlerini ardarda sıralamış" demiştin ya... Teklifim geçerlidir. Otur adam gibi bir Brecht sahnele, biz de seyredelim, alkışlayalım.
Yok ille bana yumurta atmak istersen de bakkalda satıyorlar, tanesi elli kuruş, altılı paketi iki buçuk lira. Belki Cihangir'de daha ucuzdur. İroni nedir?
Bir şeyi, alaycı bir tavırla tabii, "söylemek istediğinin tam tersini söyleyerek" ifade etmektir. Bir söz sanatıdır.
Örneğin, "Kılıçdaroğlu ne büyük bir muhalefet lideri" derseniz, ironi yapmış olursunuz...
Fakat, ironinin yerini bulabilmesi, yaptığınız esprinin geçmesi için "muhatapta asgari bir zekâ seviyesi" aranır elbette...
Aksi takdirde, karşınızdaki, söylediğinizi "düz" algılayacaktır. Size düşmanlığı da varsa, yukarıdaki örnekten gidelim, "işte bak, Kılıçdaroğlu'nun büyüklüğünü kendisi de kabul etti" diyecektir. Bunu da size karşı kullanmaya kalkacaktır.
Başıma çok geldi de oradan biliyorum. Ara sıra "ben cahil bir adamım, anlamam bu işlerden" diye dalgamı geçerim, sazan gibi atlarlar, "gördünüz mü, itiraf etti!"
Bir de okurda "empatiyi algılayabilme yeteneği" aranır tabii. Kendini bir an için karşı tarafın yerine koyabilme, zıt görüşleri de karşı bakış açısından görmeye çalışma... Yani, "amigo basın Şafak Pavey'i 'hem özürlü hem CHP'li' olduğu için çok sever" cümlesini okuduğun zaman "yazar Pavey'e hakaret ediyor" diye zıplamayacaksın, "yazar, katılmadığı görüşteki kişilerin bakış açılarına gitmiş, oradan söylüyor, onların meseleye böyle baktıklarını iddia ediyor, birazdan kendi açısına dönecek, kendi düşüncesi bu değil" diye düşüneceksin. Ama bunun için önce yazardan nefret etmemen şarttır. Bir de, aptal olmaman. Elbette, bir sözün "tırnak içinde tekrar tırnakla" yazıldığı zaman bununla ne yapılmak istendiğini algılayabilecek kadar da temel eğitim...
Kimi zaman ironinin aptallar tarafından da anlaşılabilmesi ve başını derde sokmamak için cümlenin sonuna ayraç içinde bir ünlem işareti konur. Yani şu: (!)... Fakat o zaman da esprinin tadı kaçar. "Espri yaptık ha, yanlış anlamayın" diye bağırmanın keyfi yoktur. Bir şeyi insanların kafasına vura vura anlatmak yazarlıkta pek makbul bir teknik değildir.
Aptal dedim de... Bir konuda yanılmışım, okurlarımdan özür diliyorum. Bana nefret kusanların "aptal" oldukları için yazılarımı yanlış anladıklarını sanıyordum... Sonra uyandım: Çoğu domuz gibi anlıyor anlamasına da, özellikle çarpıtıyor.
Başka bir taktikleri de, fikir mücadelesine giremeyince, gagalamak için "açık kollamaktır"...
Dilinizin sürçmesini beklerler.
Açık bulamayınca da, kendileri yaratırlar! "Cımbızla laf çekmek" bu yollardan biridir.
Şimdi ben buraya şöyle bir cümle kursam: "Kahrolsun 'yaşasın PKK' diyenler!"
O iki kelimeyi cımbızla çekip hemen savcılığa koşacak kaç namussuz vardır, bilir misiniz? Tahmininizden fazla.
Birtakım taş kafalar ve kötü niyetliler yüzünden, Türk basını günden güne "ironi yapılamaz" hale geliyor ki, bu gidiş iyi değildir. (Hrant Dink'i böyle öldürdüler.) Seçim kazanamayanların yaratmaya çalıştıkları "tedhiş ortamı" bu yola döküldü, çünkü yumurta kafa göz yarmıyor, lekesi de yıkayınca çıkıyor.
Son günlerde (ve daha önceleri de) bu köşede tartışma konusu yaratmış bazı ironi örneklerini ve yapılan saldırıları bu açıdan değerlendiriniz. Aleyhimde "tezvirat" yapan bazı Internet sitelerini de ciddiye almayınız.
Bunlardan birisinde bana "köpek" demişlerdi, mahkemeye verdim, garez oldular, şimdi yiyecekleri cezanın sıkıntısıyla bilinçli ve sistemli olarak pislik yapıyorlar. Bir başkasında da, iki genç arkadaş "kendilerine tıklattırmak" için malzeme ve bahane arıyor.
Ne diyelim, tıklayanları bol olsun.
Erguncuğum, sen de bu gazetenin yöneticilerine vurmak için beni kullanmaya çalışma lütfen. Kuyruk acını kendi kendine dindir, ben ağrı kesici değilim. Podas okus Ahilleus epi anaks androon Agamemnon
Eski Yunanca üzerine bir laf efendim, hayır, Homeros söylememiş, cümleyi kendim kurdum: "Ayağıtez Ahilleus, erlerin başbuğu Agamemnon'a karşı" demek.
"Troya" filmini seyretmiş olanlar isterlerse "Brad Pitt, rol icabı Brian Cox'a karşı" diye de okusunlar.
Şeytan ile yazar azapta gerektir.
Yazar milletine boş vakit verirsen gider en olmayacak "hobiler" geliştirir. Bendeniz de manyak olduğum için son zamanlarda bir yandan "eski Yunanca" çalışıyor, bir yandan "yeni Yunancamı" ilerletmeye bakıyorum. Eskisi o kadar zor ki, yenisi onun yanında leblebi çekirdek kalıyor.
Azra Erhat merhume hayatta olsaydı gözleri yaşarırdı. "Herkes Yunanca öğrense memleket kurtulur" yaklaşımı içindeydi. Ama Yunanca bilenler oylarını CHP'ye vereceklerdi tabii...
Merhumenin ruhunu hoşnut edecek bir kulp buldum, çünkü CHP kurultaylar dizisi yaklaşıyor! İki yiğit çıkacak meydane, ikisi de birbirinden merdane... Birisi Kılıçdaroğlu, ötekisi Baykal.
Ya da birisi yılmaz savaşçı Ahilleus, öteki parti genel başkanı Agamemnon. (Bu durumda Önder Sav da yaşlı Pilos kralı Nestor oluyor.) Bol bol kavga edecekler, destan yazılacak. İsterseniz "kör şair" de amigo basın olsun.
Örnekleri niçin eski Yunan'dan verdim?
CHP'ye yakışır da ondan.
Ne yani, Atatürk'ü Hektor'a benzetmekten zevk alan "Halkevi çocukları" bundan hoşlanmayacaklar mı? Otuzlu yıllara dönelim diyordunuz, alın işte, havasını koklayın.
Bendeniz bu eski Yunanlı cengaverlere oldum olası çok gülerim, bedenin üst kısmında zırh, miğfer, kılıç kalkan tam teçhizat, belden aşağısı şallak mallak, üstelik ayakları da çıplak.
Sıcaktan herhalde, bu benzetmenin siyasi bir yanı yok.
Lafı tadında bırakayım, meraklısına Ahilleus'un Agamemnon için sarfettiği kelimelerle İlyada destanından örnekler vereyim: "Künopa! Mega anaides! Oinobares! Kradien elafoio! Kerdalofron!"
Tercüme etmeyeceğim. Fakat Edebiyat Fakültesi'nin Eski Yunan Dili ve Edebiyatı Bölümü'nden yükselen kahkahaları duyar gibiyim.
Haa, bir de "demoboros" demiş Ahilleus, Agamemnon'a.
Bunu tercüme edeceğim: "Halkını yiyen" demek.

El Clasico
Bu gırgır fazla "entel" kaçtı, farkındayım. Öyleyse "halkın anlayacağı" şekilde de söyleyelim: Yeni bir El Clasico dizisi daha yaklaşıyor sayın seyirciler, pardon, okuyucular... Maçların ilk ayağı 26 Şubat'ta oynanacak, ikinci maç 1 Mart'tan 27 Şubat'a çekildi... İki gün üst üste zorlu maçlar yapacak bu güzide takımlarımızdan birinin yaş ortalamasının çok yüksek olması, teknik direktörleri Önder Sav'ı kara kara düşündürüyor...
Kusura bakmayın, CHP kurultaylarının bundan fazla ciddiye alınacak yanı yoktur.Bir güneş gibi
Bir bu eksikti, şimdi de 19 Mayıs'ın "Atatürk'ün doğum günü" olarak kutlanmasını istiyorlar. Gençlik ve spor bayramı olması yetmiyor, 12 Eylül cuntasının sonradan eklediği, üzerine yapıştırdığı "Atatürk'ü anma bayramı" olması da yetmiyor, ille bir de doğum günü kutlanacak... Çünkü Milli Eğitim Bakanlığı, son aldığı kararla aslında Atatürk'ü unutturmak istiyormuş!
Bunu Kemalist tarihçi Bilal Şimşir ortaya attı, fakat basında bir tek postalcı yazarın köşesinden başka hiçbir yerde yankılanmadı.
Anlaşılan, diğer Kemalistler bile bu kadarını "fazla" bulmuşlar.
19 Mayıs niçin Atatürk'ün doğum günü oluyormuş?
Çünkü kendisi öyle söylemiş!
Bilindiği gibi, Atatürk'ün doğum günü belli değildir.
Atatürk olarak doğsaydı, belli olurdu. Fakat gümrük memuru Ali Rıza Bey ile refikası Zübeyde Hanım'ın oğlu Mustafa kimliğiyle doğduğu için, aile doğum gününe önem vermemiştir.
(Ali Rıza Bey daha sonra memurluktan ayrılıp kereste ticaretiyle iştigal etmiş, fakat bu husus Atatürk biyografisinde "yakışıksız" kaçacağı için bilmeyenlerden özenle gizlenmiş ve bilenlere de unutturulmaya çalışılmıştır.)
Merhum Ali Rıza Bey, oğlunun günün birinde Atatürk olacağını tahmin edebilseydi, mutlaka bu kutlu doğumu bütün ayrıntılarıyla bir deftere not ederdi...
Eskiden Müslüman aileler çocuklarının doğum gününe önem vermezlerdi. Evde mutlaka bulundurulan Kur'an-ı Kerim'in kapağının içine kurşun kalemle yazılırdı en fazla.
Onu bırakın, Atatürk'ün 1880'de mi yoksa 1881'de mi doğduğu bile tartışmalıdır! Çünkü Atatürk rumi tarihle 1296 doğumludur ve bu yıl hem miladi 1880'e hem de 1881'e denk düşer.
Nitekim cumhuriyetin ilk yıllarında bu tarih 1880 olarak kabul edilmiş, daha sonra 1881 olarak düzeltilmiştir.
Atatürk'ün doğum gününün bilinmemesi devletin üst katlarında sıkıntı yaratmıştı elbette.
Örneğin tahtta çok kısa bir süre kalan İngiltere kralı Sekizinci Edward, Türkiye gezisinden döndüğünde, tebrik telgrafı göndermek için Atatürk'ün doğum gününü sormuş, bizimkiler apışıp kalmışlardı.
Bunun üzerine Atatürk de "bu niçin bir 19 Mayıs olmasın" deyince rahatladılar, köşkün genel sekreteri Hasan Rıza Soyak bu bilgiyi hemen Londra'ya aktardı.
Fakat gününü geçirmişti! Kutlamak ertesi yıl kardeşine, hani şu "kekeme kral" Altıncı George'a nasip oldu. (Elizabeth'in babası.)
Atatürk elbette kendi doğum gününü kendisi saptamakla "sembolik" bir tavır takınmıştı. Hani birtakım tarikatlere kabul edilenlerin birtakım ritüelleri tamamladıktan sonra "yeniden doğmuş" sayılmaları gibi, o da kendini 19 Mayıs'ta yeniden doğmuş olarak görüyor, geçmişi bir çırpıda siliyordu. (Çanakkale hariç tabii.)
19 Mayıs'ı Atatürk'ün doğum günü olarak vallahi kutlayalım. "Çakma yıldönümlerini" severiz. Türk ordusunu da Mete Han'ın kurduğunu kabul etmiyor, "milattan önce 209 yılını" doğum tarihi olarak kutlamıyor muyduk?
Pardon, kara kuvvetlerinin doğum tarihi tabii... Mete Han, hava kuvvetleri kuracak kadar öngörülü bir kağan değilmiş.2013 Anayasası olmasın!
Cemil Çiçek öneri bekliyor, kimseden tık yok. Tık edenler de "temenniden" öteye geçemiyorlar, "demokratik olsun" falan...
Somut hiçbir öneri yok.
Aylar geçti, kimsede bir çaba yok.
Üniversiteler sessiz.
"Sivil toplum kuruluşları" denilen "entel mastürbasyonu mercileri" susuyorlar.
Muhalif basın kendi derdine düşmüş... Gazeteciler yeni anayasa için fikir mi üretsinler, patronlarının ortağına mı çaksınlar, Burcu Esmersoy'un bacaklarına mı baksınlar, bilemiyorlar... "Ekmek mi, anayasa mı" ikileminde akut ekmek derdi ağır basıyor.
Var tabii canım, var. İstanbul Barosu, "yeni bir anayasa istemiyoruz" diyecek kadar dürüst davrandı, ilan bile verdi. ("Yenisine gerek yok diyen bir Allah'ın kulu yok ki" diye yazarak namussuzluk etmeyiniz ve gözümüzün içine baka baka yalan söylemeyiniz, sonra burnunuz uzar, pipiniz şişer.)
Dürüst olmayanlar, yeni bir anayasa istemediği halde bunu açıkça söylemekten kaçınanlar, şimdi bir de bahane uydurmuşlar:
"Ağızlarını açarlarsa başlarına bir iş gelir diye korkuyorlarmış" da onun için konuşmuyorlarmış!
"Yarın hava bir dönermiş, iyi niyetle görüş belirtenler suçlu oluverirlermiş..."
Ne havası dönecek, darbe mi olacak yoksa Kılıçdaroğlu "üstadınız" iktidara gelip Mümtazer Türköne'yi TTK'dan mı kovacak?
Ne havası dönecek şeker kardeşim?
Hiçbiriniz "Kürtler'i bırakalım gitsinler" diyecek adamlar olmadığınıza göre, neden korkuyorsunuz? Öyle diyenler de var ve sizden çok daha dürüst adamlar.
"Sizinkiler" gelirlerse korkacak neyiniz var?
Korktuğunuz falan yok, ipe un sermek için numara yapıyorsunuz.
CHP ile MHP bunu oyalayarak yapıyorlar, siz düpedüz susarak.
Bakın sonunda ne olacak...
Kimseden tık çıkmayınca, belki CHP ile MHP "pasif direnişi" bırakıp komisyondan çekilmek falan gibi "aktif engelleme" yollarına sapmak zorunda kalınca, iş başa düşecek, AKP oturacak kendisi bir taslak hazırlayacak.
Gerekçesi de, "çok söyledik ama kimse elini taşın altına sokmadı" olacak.
Üzerinde değişiklik yapılır mı yapılmaz mı bilemem, bu metin kanunlaşacak.
Mecliste yeterli oyu alamayacağı için de kaçınılmaz biçimde referanduma gidecek (alsa da gidecek almasa da gidecek!) ve halkın onayıyla çatır çatır yürürlüğe girecek.
Bunu bekliyorsunuz, değil mi? "Kendi kafalarına göre yaptılar, bu ne rezalet" diye çamura yatabilmenin dayanılmaz ucuzluğuna kavuşacağınız günü!
Hem ağzını açmamak, hem açanı suçlamaya hazırlanmak ilginç bir taktik. Namuslu değil ama "kendi kamuoyunuzda" etkili olabilir.
O kamuoyu sizi asla iktidara getiremeyecek olsa bile, hiç olmazsa bir avunmadır bu da.
Yeni bir anayasa isteyenler, daha fazla sallanmasınlar.
İstemeyenlerin taktiklerine aldırmadan, bu sene bu işi bitirsinler.
Yani, 2012 Anayasası olsun bu, 2013 Anayasası olmasın.
Hem de yılı "yuvarlak hesap" olur, ağıza daha güzel gelir.Herkesin elindeki
Anayasa konusunda "tıklamalar" sürüyor... Eteklerdeki taşlar ufaktan ufaktan dökülmeye başlandı... Asıl "büyük" yerler susuyorlar (üniversite falan) ama umulmadık mercilerden bazı "ilke" tasarıları, daha doğrusu temenniler sökün etmekte.
İşin en matrak yanı, kimin öneri getireceği kimin getirmeyeceği de belli, kimin ne söyleyeceği de, kimin nasıl engel çıkaracağı da.
Yani, başı sonu belli bir oyunda kendimizi kandırmaktayız.
Örneğin, biliyoruz ki ordudan tık çıkmayacak. Artık çıkamaz.
Elbette öneri getirmesi beklenenler "devlet daireleri" değildi!
Fakat CHP ile MHP'nin adım atacaklarını da hiç sanmıyoruz.
Nitekim, basında zevzeklik eden şeker kardeşler (bu lafa da çok alınıyorlar) yani CHP amigoları şimdiden "anayasayı AKP kendisi yapsın" demeye başladılar bile. (Yan çizecekler dedik, sağolsunlar bizi utandırmadılar.)
Bu arada ilginç bir adımı imamlar attılar.
ÖNDER diye bir kuruluş varmış, hayır, öncüler derneği değil, İmam-Hatip Liseleri Mezunları ve Mensupları Derneği.
Her Türk vatandaşının en doğal hakkı olan öneri getirme hakkını kullanmış, yeni anayasada "isteyene dini yemin etme hakkı" tanınmasını önermiş. Yani cumhurbaşkanına, milletvekillerine, vesaire.
Kemalistler'in küfür etmelerine gerek yok, adamlar kendi fikirlerini söylüyorlar.
İster ister, ağzı torba değil ki büzesin! O kadar sordunuz, onlar da söylediler işte.
Elbette herkes önerisini "kendi meşrebine göre" oluşturacaktır. Bu doğaldır.
Komünistlere sorarsanız, onlar da anayasaya "hiçkimse üretim araçları üzerinde özel mülkiyet hakkına sahip olamaz" maddesinin konulmasını isteyebilirler hani!
Anarşistler de herhalde "devlet mülgadır" maddesinde ısrar edeceklerdir!... Âşık Veysel'in dediği gibi, koyun kurt ile gezerdi fikir başka başka olmasa.
Ortak fikirde anlaşmak mı istiyorsunuz?
Yemin şöyle olsun, yok yok böyle olsun diyeceğinize, yemini kaldırın. Yemin memin edilmesin.
Olur mu öyle şey?
Bal gibi olur da kimse henüz o dalga boyunda değildir. Yirmi üçüncü yüzyılda, belki.
Kemalistler, imamların yemin önerisine fena bozulmuşlar, diğer ayrıntıları hiç dikkate almıyorlar: İmamlar, "Milli Güvenlik Kurulu diye bir şey anayasada yer almasın" da demişler.
Diyanet İşleri Başkanlığı'nın "özerk" olmasını da istiyorlar.
Ne dersiniz? İşinize geliyor mu bunlar? Gelmiyor galiba.
"Dini inanca dayalı kılık kıyafetin hak olarak serbest kılınmasını" da istemişler.
Ayyy... Tüyler ürpertici...
Her Batı ülkesinde papazlar, keşişler ve rahibeler kendi kılıklarıyla ortalıkta serbestçe dolaşırlar, Türkiye'de imam cami dışında cüppe giyemez. (Ama Diyanet İşleri Başkanı giyebilir, nasıl bir çelişkidir bu?)
Allah Allah, yoksa Batı ülkeleri Atatürkçü değiller mi?
Batı ülkeleri "Batıcı" değiller galiba, bu ne yaman çelişki anne?
Sakatlık bizde mi, onlarda mı?
Haşşöyle!
Yeri cennet olası hocam Tahir Alangu bir gün sınıfa elinde Almanca bir kitapla geldi. Kitabın kapağında "Theater I" yazıyor.
Nedir hocam, dedik.
Lise ders kitabıymış.
"Almanya'da liselere seçmeli tiyatro dersi koydular, hemen bir tane getirttim," dedi, "eğitim reformu dediğin böyle olur!"
Keferenin seçmeli derslerine imrenirdik. Bizde tasavvur bile edilemezdi ki...
Örneğin bir seçmeli sinema dersimiz olmadığı için dört yıl boyunca çarşamba akşamları Bomonti'deki Kervan Sineması'nın yolunu tuttuk, patlamış mısır kokuları ve tavandan şıp şıp damlayan yağmur suları eşliğinde Sinematek'te sinema "okuduk"...
Sonra Robert College'e gittik, bizden daha genç kardeşlerimize baktık, büsbütün gıpta ettik.
Öğrencilerin "numarası" yoktu orada, çünkü her öğrenci bir bireydi.
Beden eğitimi dersleri fizik yazılısıyla kimya sözlüsü arasına sıkıştırılmıyor, öğrenciler Andre Gide'in deyimiyle "tebeşir tozu, ter ve sperm kokan" sınıfta soyunup giyinmiyor, beden derslerinden sonra okulun duşlarından şarıl şarıl sıcak sular akıyordu...
Daha doğrusu, sınıf diye bir şey yoktu.
Her dersin ayrı bir "dersliği" vardı. Az öğrenci yazılmışsa bir tek oda ve bir tek masa, çok öğrenci varsa amfi, herkesin ortak artık aldığı en kalabalık derslere de okulun konferans salonu. (Refik Bey, sizin zamanınızda da Albert Long Hall'a kısaca "saatli bina" denir miydi?)
Öğrenci örneğin "3 Edebiyat B" sınıfında kırkılmıyor, elinde kitaplarıyla defteriyle tarih dersinde tarih dersliğine, coğrafya dersinde coğrafya dersliğine gidiyordu. (Coğrafya dersliğinin sonradan dönüştüğü efsanevi Şakir'in Kahvesi'nde geçen unutulmaz günlerimizi Cem Boyner ve Güler Sabancı anlatsınlar...)
Şimdi artık bütün okullarımızda da böyle olacak.
Kahvehane değil, derslikler.
Eğitimde reform yapılıyor.
"Arapça seçmeli dersi" konacakmış, Arap kültürüne ilişkin her şeyden nefret eden Kemalistler bozuluyorlar.
Yetmez. Tiyatro dersi, sinema dersi, el sanatları dersi de konulmalıdır.
Biz üniversitede önce işletmecilik, sonra sosyal bilimler okuduk, ama o arada seçmeli Osmanlıca dersi aldık!
O kadar sevdim ki, daha tek sömestrde, dili ağır olmayan her eski yazı kitabı okuyabiliyordum, en başta Ömer Seyfettin ve Halide Edib. (Şimdi epeyce unuttum, zorlanıyorum.)
Liselere seçmeli Osmanlıca dersi de konulmalı, isteyen öğrenci en azından Atatürk'ün Büyük Nutuk'unu "aslından" okuyup anlayabilecek kadar Osmanlıca öğrenebilmelidir.
Çünkü efendim, Gazi Mustafa Kemal Paşa yirmili yıllarda ağdalı bir Osmanlıca kullanırdı!
Şiştiniz mi, Nutuk'un ancak "tercümesini" okuyabilen gardrop Atatürkçüleri? Senin de adın Kemal
Amigolarından başka kimsenin önem vermediği bir "CHP kurultay şenliği" daha sonuçlandı. Üzülmesinler, haziran ayında yenisi varmış!
Kurultayı, "açık renk Kemalistler" kazandılar, "koyu renk Kemalistler" kaybettiler.
Ya da dilerseniz, "ordu da bir sivil toplum örgütüdür" demiş olan Deniz Baykal kaybetti, kürsüden "emperyalizmin ak sütünün şeyinden anasıyla emdiğimiz memeler" ya da buna benzer bir şeyler söyleyen Kemal Kılıçdaroğlu kazandı.
Düne kadar "bu adamla da olmayacak bu iş" diye bağıran amigo basın birdenbire döndü, şimdi Kılıçdaroğlu'nun yumruğunu mu yoksa damgasını mı vurduğunu tartışıyor.
"Neredeymiş bu Ergenekon, ben de katılmak istiyorum" demiş olan Kılıçdaroğlu, belki araya araya örgütün genel merkezini bulacak ama "yumuşak Kemalizm'e" uygun düşmeyeceği için kaydını yaptıramayacak.
Amigo basın da gene "bu adamla olmuyor" diyebilmek için 2014 seçimlerini, Kılıçdaroğlu'nun cumhurbaşkanı adayı, Gürsel Tekin'in de İstanbul belediye başkanı adayı sıfatıyla madara olmalarını bekleyecek... Mustafa Sarıgül'ün reklamını henüz çok fazla yapamıyorlar, ara sıra şöyle bir hatırlatıp geçiyorlar.
Kurultaylar dizisinin ikinci gününde, ilk gün salondan tekme tokat kovulan "muhalefet temsilcisi"
İsa Gök de birşeyler söylemiş...
"Atatürk'e Mustafa Kemal demeyin" demiş.
Niçin? Ahmet Selahattin mi denilmesi gerekiyormuş?
Hayır, "tamamının" söylenmesi gerekirmiş, Mustafa Kemal Atatürk.
Öyle ya, örneğin Catherine Zeta Jones'a kısaca "Kate" deniyor mu? Denmiyor.
Atatürk'e ne denileceği, Kemalistler'in oldum olası kafasını kurcalamış bir meseledir. Onun "antiemperyalist" kişiliğini öne çıkarmak isteyen "sol Kemalistler", Mustafa Kemal Paşa demeyi tercih ederler. (1934 yılına kadar kısaca "Gazi" denirdi.)
"Otuzlu yılların İsmet Paşa faşizmini" sevenler de Mustafa'yı da Kemal'i de es geçerler, yalnızca Atatürk'ü yeğ tutarlar.
Anlı şanlı bürokratlarımızdan biri, "Mustafa Kemal diyenlere" açıkça bozuk çalmış, hatta tehdit etmişti. (Bunun arkadaşlarından biri de "dolar dediğin yeşil bir kâğıt parçasıdır, basar basar dış borçlarımızı öderiz" şeklinde konuşuyordu.)
Elbette şeriatçılar da Atatürk'e birşeyler derler de, burada zikredecek değilim. Cazgır mahalle karısının biri çıkar, yanlış anlar, ihbar etmeye kalkar.
Kurtuluş savaşımız sırasında, ve daha sonraları da, Yunanlılar ona kısaca "Kemal" derlerdi.
Bildiğiniz gibi, belki de bilmediğiniz gibi, büyük önder kendisine babası Ali Rıza Bey'in koymuş olduğu Mustafa ismini hiç sevmezdi. Bunu "alaturka" buluyordu. İlk fırsat adına bir de Kemal eklemişti.
Sonradan bunun efsanesini de ürettiler. İlkokul çocuklarına şöyle öğretiliyordu: "Matematik hocası bir gün Atatürk'e demiş ki, senin de adın Mustafa, benim de adım Mustafa... Bu böyle olmaz!...
Senin adın Mustafa Kemal olsun..."
Bu böyle olmaz... Niçin bu böyle olmazmış? Hangi salak karıştıracakmış öğretmenle öğrenciyi birbirine?
Hani Önder Sav, Kılıçdaroğlu'nu şikâyet etmek üzere Anıtkabir'e gidecekti ya.... İster misiniz derinlerden bir ses duyulsun: "Oğlum Önder... Onun da adı Kemal, benim de adım Kemal... Bu böyle olmaz...
Söyle ona, onun adı bundan böyle 'Tutarsız Kemal' olsun!"
Gandhi tutmadı ya... "Cahil halk" kolay okusun diye "h" harfini düşürdüler, Gandi dediler, gene tutmadı. Arabaya biiin!
Ne yapıyorlardı biliyor musunuz, bir yerlerden bir Atatürk büstü bulup arabaya bindiriyorlardı. Sonra araba "Şişli'deki evden" kalkıyor, Dolmabahçe'ye gidiyordu.
Arabanın üstü açıktı tabii, büstün herkes tarafından görülmesi gerekiyordu.
Lakin 1919 model araba bulunamadığı için, gençliğimizin gözde otomobili, "direksiz" tabir edilen 1965 model bir Chevrolet Impala kullanılıyordu!
Eh, o da eski sayılırdı canım, mesele eski araba bulmaksa...
Lakin Atatürk'ün Şişli'deki evden Dolmabahçe'ye özel arabayla mı (eski deyimle "hususi") yoksa taksiyle mi (yeni lumpen deyimiyle "ticari taksi") gittiği bilinemiyordu. Atatürk Büyük Nutuk'una "19 Mayıs 1919 günü Samsun'a çıktım" diye başlamıştı, "Şişli'den falanca arabaya bindim" diye başlamamıştı ki...
Herhalde tramvaya binecek de değildi.
Büstü bir taksiye bindirmeye kalksalar bu sefer de "ben karşının taksisiyim abi, tarif edin gidelim" cümlesiyle karşılaşma tehlikesi vardı.
Buradan da, ikinci mesele olan "güzergâh" meselesi çıkıyordu: Acaba Atatürk hangi yolu izlemişti?
Şişli'den Dolmabahçe'ye Harbiye-Elmadağ-Taksim üzerinden mi gitmişti?
Yoksa Osmanbey-Pangaltı-Harbiye'den bayır aşağı mı sapmış, Dolmabahçe'ye Gazhane üzerinden mi çıkmıştı?
Peki, Şişli'den Mecidiyeköy-Zincirlikuyu ya da daha kestirmeden Kışlaönü-Yıldız-Beşiktaş tarikiyle gitmiş olamaz mıydı? Açıklığa kavuşturulamadı.
Sonra işi büyüttüler: Atatürk'ün Dolmabahçe'den Bandırma vapuruna, daha doğrusu kendisini vapura götürecek olan kayığa binmeden önce bu müsamereyi alkışlayacak "postalcı gazetelere" bir şeyler söylemesi gerekiyordu ama büst konuşamazdı ki...
Bunun üzerine, Devlet Tiyatroları mı, Şehir Tiyatroları mı bir yerlerden bir memur sanatçı buldular. Bu çocuğa Atatürk'ün Osmanlı üniformasını giydirdiler. (Aslında "cumhuriyet mareşali" üniformasını giydirmek isterlerdi tabii ama bu 1965 model arabadan bile daha gülünç olacaktı.)
Ve çocuk, Atatürk olarak demecini patlattı: "Samsun'a şeriatçılarla savaşmaya gidiyorum!"
Biz onun Samsun'a Yunan ordusuyla savaşmaya gittiğini sanırdık, tarihi bir yanılgı da böylece düzeltilmiş oldu.
Bunu gerine gerine haber yapan gazeteler, şimdi İran devriminin yıldönümünde Ayetullah Humeyni posterinin, daha doğrusu karton maketinin uçaktan indirilmesiyle kafa buluyorlar...
Oysa kafa aynı kafadır.
Çemişgezek'in düşman işgalinden kurtulmasının bilmemkaçıncı yıldönümü şenliklerinde "Ermeni çeteci oynayacak adam aramanın", kasabanın biçki-dikiş okulundan bir kızı bayrağa sarıp zincirlerle direğe bağlamanın ve sonra da onu "temsili milis kuvvetlerinin" kurtarmasının, Ayetullah Humeyni'nin suretini Air France uçağından indirmekten farkı yoktur. (Üstelik hır çıkıyor, kasaba gençlerinden hiçbiri Ermeni rolünü oynamak istemiyor, hani "askercilik" oyununda her çocuğun general oynamak istemesi gibi.)
Pardon, Air France dedim, "kefere tayyaresi" diye onu istememişler, Islamic Republic of Iran uçağı kullanmışlar. Eh, Kemalist kankaları tarihi saptırıyorlar da, İranlı kardeşlerimiz azıcık saptırmayacaklar mı canım?
Bizim faşistler darbe planlarında başarılı olsalardı da istedikleri gibi NATO'dan çıkıp Türkiye-İran ittifakını kursaydık ne güzel "ortak müsamereler" düzenlerdik! Ama Atatürk'e "şeriatçılarla savaşmaya gidiyorum" dedirtmeyeceksin, üç günde papaz oluruz. Histeri şenliğimiz başlamıştır
Bu memlekette manyak çoktur. Bunaltılı dönemlerde de, ruhları hastalığa yatkın olanlar iyice zıvanadan çıkarlar. Örneğin 12 Eylül darbesinden önceki o berbat günlerde, TRT'nin ana haber bülteninin logosundaki dönen dünya görüntüsünde "Lenin kafası" bulan sapık sağcılar vardı. Öte yandan, bazı solcuların zırvalamasına göre de, Maltepe sigarasının paketini açıp yayıp alt ucuyla üst ucunu birleştirirsen ortaya "gamalı haç" çıkıyordu!... Al birini, vur birine.
Bugün gerginlik yok ama manyak gene de çok.
Türk Lirası'nın simgesi seçildi ve açıklandı ya... Ermeni harfine benziyormuş! Çin "piktogramına" benzese ne olur?
Simgede T ve E harfi arayıp bulup "Tayyip parası" diyen densizler de var. Bunlar saçmalığı "padişah oldu, kendi adına sikke kestirdi, tuğra bastırdı" diyecek kadar ileri götürüyorlar.
Bu eleştiriler "estetik kaygılardan" kaynaklanmıyor, amaç hükümetin ak dediğine bir şekilde kara demenin yolunu bulmak...
Öte yandan, "sosyal" paylaşım ortamı olduğu ileri sürülen ama aslında "asosyal" tiplerin ruh çöplerini hem de imzasız boşaltma sepeti olan birtakım Internet sitelerinde de, konuyla ilgili "geyikler" bütün hızıyla sürüyor tabii. Kemer tokası diyen de var, golf sopası diyen de. Temel Reis'in dövmesine benzeten bile çıktı. Hiçbir zevzeğin ağzı torba değil ki büzesin.
Kendi görüşümüzü belirtelim: Biz de çok fazla beğenmedik.
Gene de, diğer alternatifler içinde en iyisi.
Lakin, L harfinin kısa ucu gereksiz yere havaya kaldırılmış. Tamam, belki bu "ayağa kalkan itibarımızı" simgeliyor, bilgisayarda bunun hazırlop tuşuna basmak da kolay ama elyazısıyla hızlı hızlı yazması zor.
Dolar simgesindeki dikine uzun çizgiler ya da avro ve yen simgelerindeki enine iki kısa çentik de burada diyagonal, yani "verev"... (Yazıp duruyoruz ama şu "avro" teriminin hiç tutmadığının da farkındayız. Hepimiz ona "yüro" diyoruz, hepten gabilerimiz de "yörö" diyorlar. Zarar yok, çünkü İspanyollar da, eski "beş pesetalık" para birimleri olan "duro"dan kinaye, "uro" diyorlar. Yunanlılar'ın diline "evro" kolay geliyor. Almanlar da "oyro" derler tabii.)
Bakın uygulamada ne olacak: Bildiğiniz L harfini yazacağız, uzun bacağına da çaprazlamasına iki kısa çentik atacağız. Elimize böylesi kolay gelecek. Eh, fena da olmayacak.
Keşke baştan daha basiti, daha kolayı tercih edilseydi...
Parti uyduramadık, halk verelim
Sevgili kardeşim Hüseyin Seyfullah...
MİT'in sana taktığı "kod adı" buymuş, ben de gırgır olsun diye öyle dedim.
İçine düştüğün durumu beğeniyor musun?
Yok, MİT izlemesi sonucunda mağdur olmandan sözetmiyorum.
Seni savunacak CHP, MHP ve BDP'den başka merci bulamamaktan! Destek aldığın isimlere bak: Sezgin Tanrıkulu, Ruhsat Demirel, Ayla Akat.
Ne hikmetse, hükümete karşı bürokrasiyi savunanlarla İmralı'yı savunanların gizli ittifakı, şimdi de "hükümetin kolu" sayılan MİT'e vurmak için senin yanında!
MİT'e vurun, MOSSAD'ın yanında yerinizi alın. Aferin. Bravo. Hakan Fidan'ı "yiyin" ki Ortadoğu politikamız da çöksün.
Kendini böyle mi kullandırtmalıydın? Eh, hükümetle bilerek ve isteyerek papaz olunca, başka sığınacağın kapı da kalmıyor elbet.
Sakın "benim haberim yok, bedava çalıştırdığım genç çocuklar yapmışlar" deme.
Ahh ah, bir kör ego uğruna, sırf "başbakana posta koyabilme zevki" için bu konuma gelmemeliydin Hüseyin.
Vahim bir stratejik hataya imza attınız, sanki taktikten de çok iyi anlıyormuşsunuz gibi. Hükümet arabayı devirmemeye çalışıyor, siz arabayı uçuruma itmek ve gidip oto galerisinden sıfır kilometrede yeni bir araba almak istiyorsunuz. Güzel. Güzel de, eski arabanın hurdasının arka koltuğunda kendinizin de olacağınızı unutuyorsunuz.
Ayrıca, sanki İkinci Cumhuriyet'in bir gizli servisi olmayacak!
Bindiğin dal olmazsa ağacın dibine düşersin. Yaptığın gazetecilik "maç anlatmaktan" öte bir şeyse tabii... Fakat spor servisleri bile Fenerbahçe yönetimiyle iyi geçinmeye bakarlar. Partin olmazsa da böyle muhalefet partilerine yaslanmak zorunda kalırsın, aslında hiçbir konuda anlaşamadığın isimlerle kanka olursun.
Ama sen parti de istemiyorsun. "Madem iktidara bu kadar karşısınız, o zaman kurun kendi partinizi" önerimizi koluna sarmıyorsun.
Çünkü bunu yaparsanız seçimde alacağınız sonucu biliyorsun.
Yeni Demokrasi Hareketi adı verilen "eski solcular ve enteller partisinin" 1995 seçimlerinde almış olduğu sonuç yani... Yüzde 0.48... Bunun üzerine sen de "bizim partimiz yok ama halkımız var" diye, bir lise öğrencisinden bile beklenmeyecek "mugalataya" kaçıyorsun.
Bir "adolesanın" atmayacağı slogan, saçı sakalı ağarmış adama hiç yakışmıyor.
Sizin halk, gazetenizin satış rakamından da belli.
Ah be kardeşlik, keşke halkınız olacağına üç-beş Kürt işadamınız olsaydı da pamuk ellerini ceplerine atıp beş milyon lira denkleştirselerdi gazeteye sahip çıkmak için!
O zaman neye ve kime güveniyorsun? Merkel ile Sarkozy'ye mi, Obama'ya mı?
Batarsanız hem size hem de Türkiye'ye yazık olacak, bunu da söyleyeyim.
İşiniz zor. "Bireysel" sorunlarınız da çok. Neyse ki benim babam yirmi yıl önce rahmetli oldu da, bu yaşımda kendimi ona ispat gibi bir gayret içinde kalmıyorum.
Bu itibarla, "Kerimettin Fatımi" kod adlı küçük kardeşinin de gözlerinden öperim, o da "yanlış yere konuşmuş" olsa bile.
Kerimettin ha? Bu teşkilatta çok muzip bir hergele var anlaşılan... Otel olsa daha iyi
Bugün Haydarpaşa Garı'nın otel yapılmasına karşı çıkanlar (hayır, lafı Boğaz Köprüsü'ne getirmeyeceğim), Çırağan Sarayı'nın restorasyonuna da karşı çıkmışlardı.
Yalnız otel olmasına değil, o mezbeleliğin öylece olduğu gibi bırakılmamasına! Bizzat "canlandırma" fikrine.
Çünkü Turgut Özal'a kadar o kara suratlı yangın yerine el atmak kimsenin aklına gelmedi. Sarayda "birtakım pis Osmanlılar" yaşadıkları için herhalde!
Tam tersine... Yapacaklarına yıktılar.
Dolmabahçe Sarayı'nın ahırlarını ve tiyatrosunu (evet, tiyatrosunu) yıkıp futbol stadı yaptıkları gibi, Taksim'deki topçu kışlasını da yok ettiler.
Yerine elbette "İnönü Gezisi" yapıldı, önüne Milli Şef'in heykelini de dikeceklerdi, seçimi Menderes kazanınca depoya kalktı.
Şimdi topçu kışlası yeniden yapılıyor. Gıcık kapacaklardır. Kapsınlar.
Taksim Meydanı yayalara ayrılacak, trafik yer altına indirilecek, kışla bir kültür ve sanat merkezi olacak, avlusu da gene park olarak kalacaktır. (Otuzlu yıllarda futbol maçları o avluda oynanırdı, Çırağan'ın mezbelelik bahçesinde toz toprak içinde oynandığı gibi.)
Bence, kışlanın otel olması daha uygundu. Tıpkı Sultanahmet Cezaevi gibi.
İnce uzun, ortası boş, çok odalı, dikdörtgen bir yapı. Otele daha uygun.
Maazallah otel yapılırsa orada "birtakım pis kapitalistler" falan kalırlar, Çırağan'da kaldıkları gibi.
Neyse... Kültür merkezi yapılacak. Alt katında da "meydana nazır" kahvehaneler falan bulunacakmış. Emekçi halkım değilse bile entel kardeşlerim takılırlar, bir yandan kahvelerini yudumlarken bir yandan da kışlayı yeniden yapanlara bol bol hakaret ederler...
Kadriye Haydarpaşa'da
Önceki yüzyılda Türkiye'yi yöneten bürokrasi vahim bir yanlışa imza attı: İstanbul tren istasyonunu, yani "Avrupa terminalini" tuttular sarayın bahçesine kurdular. Oysa Aksaray Meydanı'na, ya da "denizyolu bağlantısı" düşünülerek Langa düzlüğüne yapılması gerekirdi. Öte yandan "Asya terminali" için Haydarpaşa Garı doğru bir tercihti.
Ama bugün ikisi de "kadük" kaldı.
Şimdi Sirkeci Garı bir kültür ve sanat merkezine dönüştürülecek (Kültür Bakanı Günay daha fazla sallanmazsa inşallah), tren istasyonu Aksaray'dan çok daha uygun bir yere, Kazlıçeşme'ye alınacak.
Haydarpaşa da öyle. Eski "kara tren" muhabbeti tarihe karışıyor, yerine hızlı tren geliyor, istasyon da Söğütlüçeşme.
Çünkü İstanbul eski İstanbul değildir.
Ama buna Türk komünistleri karşı çıkıyorlar.
Niçin? Nâzım Hikmet oranın şiirini yazmış da ondan: Şu 1941 yılında, Haydarpaşa Garı'nda güneş, yorgunluk ve telaş, falan filan.
Ama yıl 2012.
"İlerici" olduklarını söyleyenlerin bu ülkede atılan her ileri adıma karşı çıkmaları, ancak Türkiye'de rastlanan ilginç bir "feraset tutulmasıdır"... (Malum örnektir, bunlar Boğaziçi Köprüsü'nü de istememişlerdi.)
Niçin? Çünkü orası çevresiyle birlikte bir kültür ve turizm alanına dönüştürülecek ve bu işten "birtakım pis kapitalistler" para kazanacaklar.
Peki halk ne diyor?
Türkiye Komünist Partisi 2007 seçimlerinde yüzde 0.22 oranında oy almıştı, 2011 seçimlerinde oy oranı yüzde 0.14 oldu.
Yazık, bu rakamlarla "ona buna yumurta atarak yumurta tüketimini arttırma ve tavukçuluk sanayiini geliştirme" şansları bile yok. Zevzeklik muhalefet değildir
Hemencecik tuzağa düşüveriyorlar, hemencecik... Bu "kırmızı şapkalı kız" refleksine de, karşılarına aldıkları usta "kurt" kıs kıs gülüyor.
Tuzağa, muhalefet etmeyi "lafa laf yetiştirmek" sandıkları için düşüyorlar. Tabii, yapabilecekleri başka bir şey olmadığı için de...
Amigo basın, serdedebileceği fikir olmadığı için onların bu çene çabalarına gereğinden fazla yer verip abartınca (sözkonusu basın "Kemalizm ile bulanık bir sosyaldemokrasi arasında" sıkıştı kaldı), hele elinde satacak başka mal olmadığı için çaresiz kalmış birtakım az izlenen haber kanalları bültenlerinde dakikalar ayırınca, tuttukları yolun doğru olduğu sanısına da kapılıyorlar.
Böylece içine düştükleri kısır döngü daha da derinleşiyor.
Şu siyasi zavallılığa bakın: "General Trikupis bile İnönü'yle bu kadar uğraşmamış"...
İstese de uğraşamazdı ki, başkomutanlığa yenilip esir düşmeden birkaç gün önce getirilmişti.
Üstelik bundan haberi de olmamıştı, başkomutan olduğunu bizden öğrendi! (Bu arada bazı muhalif basın ayıları da generalin isminin "Trikopis" değil "Trikupis" olduğunu öğrenecekler inşallah.)
Adaam sen de... Parvus Efendi'yi Türk büyüğü sanan siyasi zavallı mı tarih bilecek de Prens Andreas'ı, General Paraskevopoulos'u, General Hacıanestis'i tanıyacak?
Hayatında Paul Auster'in tek romanını okumamış kasaba politikacısı Amerikan edebiyatı uzmanı kesiliyor. Başbakanın "dindar nesiller yetişmesini isterim" şeklinde attığı oltaya "ben çocuğumu ateist yetiştireceğim" diye atlayan sazan, iktidara kaç puan kazandırdığının farkına varamıyor...
Kalıyor ucuz demagoji: "Bunlar Atatürk'ün gençliğe hitabesini kaldıracaklar!..."
Kimsenin bir şey kaldırdığı yok, çocuklara papağan gibi ezberletilmesinden vazgeçilecek.
Ucuzluk yoluna girince, arkadan "bunlar 19 Mayıs'ı da kaldırıyorlar" safsatası geliyor. Bayram koyan bayram kaldıran yok, faşist törenleri bitirildi.
O laf da gelir, "Damat Ferit'in izinden gidiyorlar" zırvasına dayanır. Çeşitlemesini de biz yapalım: Şeriatı getirecekler, Osmanlı İmparatorluğu'nu kuracaklar, ırzımıza geçecekler.
Eh, senin aldığın oy da yüzde 13'ten yüzde 11'e, berikinin oyu da yüzde 26'dan yüzde 21'e düşer koçum. Zaten "İnönü başımızın tacıdır" cümlesiyle kimlerden oy alabileceğiniz de bellidir.
"Biz iktidar olarak Sayın Kılıçdaroğlu'ndan çok memnunuz" cümlesinin dayanılmaz utancıyla da baş başa kalırsın.
Ama sen bunları durup düşünme, amigo basının "yüklendi, geçirdi, sert çıktı, haydi bastır" gibi yüreklendirmeleriyle avunmayı sürdür. Seni yoktan vareden de, şimdi bir yandan gözünü oymaya çalışan da aynı basın.
Böyle devam edin ki AKP'nin oyu da yüzde 54'e çıksın.
Adam sizinle kedinin fareyle oynadığı gibi oynuyor, farkında değilsiniz.
Haa bakınız, gerçek muhalefet, üniversiteden geçinmeli "liberal aydınlardan" geliyor: "Türkiye Cumhuriyeti'ni kapatalım gitsin" diyorlar.
Katılmasak da, bu bir fikirdir. Ötekilerde fikir mi var? İlhan Selçuk yalan söylemiş
Kılıçdaroğlu "Sabahattin Ali'yi CHP öldürttü" dedi, Önder Sav da bunu "dil sürçmesi" olarak niteledi ya... (Elbette! Ona yakışan da budur!)
Geçen gün Hilmi Yavuz hatırlattı, otuzlu ve kırklı yıllarda yenmiş olan birçok halt daha var. İşin gülünç ve acıklı yanı, birçok cahil Türk solcusunun bunları "başkasından" bilmesi.
Çünkü kendilerine öyle öğretildi, kandırıldılar. (Kandırılmaktan çok memnunlar ve işin doğrusunu öğrenmek için kıllarını bile kıpırdatmıyorlar.) Çünkü bu ülkede birçok kişi bilmez, bilmediğini de bilmez, öğrenmek istemez, öğretene de kızar (örneğin yumurta atar.)
İşte bakın, merhum İlhan Selçuk bundan on yıl kadar önce bir yazı yazmış... O yazısında, "Rıfat Ilgaz, Aziz Nesin, Ahmed Arif gibi solcu yazarların canına okuyan rejim tek partili rejim değildir, çok partilidir" demiş.
Pes.
Adı geçen yazarlar CHP yönetiminde sürüm sürüm süründürüldüler, içeri tıkıldılar, gazeteleri kapatıldı, kitapları toplatıldı.
Merhum Selçuk, herhalde "ama o zamanlar çok partili sisteme geçilmişti zaten" bahanesinin ardına sığınmış.
İktidarda Milli Şef İnönü var mıydı yok muydu 1946, 1947, 1948 yıllarında? Peki Nâzım Hikmet ile Kemal Tahir'in tutuklandıkları ve hüküm giydikleri 1938 yılında hangi rejim vardı acaba?
Çok kişi Nâzım'ın bu tutuklanmasının "ilk" olduğunu sanır, oysa büyük şair yirmili yıllarda ve otuzlu yılların başlarında da içeri girip girip çıkmıştır. Laf aramızda, "af çıkarıp" onu kodesten kurtaran da 1950 yılında "karşıdevrimci" Demokrat Parti iktidarı olmuştur!
CHP iktidarı, kendisine "biat eden" Yakup Kadri ve Yahya Kemal gibi şair ve yazarları baş tacı etmiş (büyükelçi yapmış), buna karşılık "biatta soğuk davranan" Mithat Cemal, Nahit Sırrı, Abdülhak Şinasi, hele hele sosyalist Sadri Ertem gibi yazarları edebiyattan silmiştir. Bunlar ancak otuz yıl sonra yeniden keşfedilip edebiyat tarihimizdeki yerlerini yeniden almışlardır.
Bazı "muvafık yazarları" hiç saymadım: Memduh Şevket CHP'nin genel sekreteri, Nurullah Ataç cumhurbaşkanlığı tercümanı, Reşat Nuri maarif müfettişi, Falih Rıfkı CHP'nin yayın organı olan gazetenin başyazarıydı... Başta Sabahattin Eyüboğlu ve Azra Erhat olmak üzere Orhan Veli gibi nice aydın da "devlet memuru" olarak maaşa bağlanmışlardı... Öte yandan Kemalettin Kamu ve Aka Gündüz gibileri için "saray şaklabanı" da denilebilir.
Bunları az buçuk mürekkep yalamış herkes bilir de, amaç cahil gençleri kazıklamak!
Aynı gençler, günün birinde, "TAN gazetesi baskınında ve matbaa makinelerinin kırılıp dökülmesi olayında" yer alan yüzlerce militan arasında merhum İlhan Selçuk'un da bulunduğunu öğrendiler!
Evet, 1946 yılının bu ünlü ve utanç verici gösterisinde taşkınlık yapan gençler arasında İTÜ öğrencisi Demirel de varmış, İstanbul Hukuk öğrencisi Selçuk da.
Solcu gençler bunu öğrenince ne yaptılar?
Hiçbir şey duymamış gibi davrandılar.
Çünkü rahatları kaçacak, doğru sandıkları hemen herşeyi sil baştan gözden geçirmeleri gerekecekti. Yumurta atmak daha kolaydı, beyin çalıştırmayı gerektirmiyordu, kol çalışması yeterliydi.'Kalemlerin Gecesi' ismi sanırım size yabancı gelmiyordur. En azından bu addaki H. Olivera'nın filmini duymuşsunuzdur ya da izlemişsinizdir. Bu yıl da Congreso meydanında toplanılıp (Bilmiyorum bir faydası dokunup dokunmayacağını ama Arjantinlileri size şikayet etmekten geri durmayacağım, gene ilan ettikleri saatten iki saat sonra toplanmaya ancak başlayabildiler, ben de 'boşuna gitme yine en az iki saat gecikirler' uyarılarına kulak asmadım.) Plaza de Mayo'ya yürünerek bu lanetli gün anıldı. Yürüyüş planlanan güzergahında gerçekleşmedi. Peronist hükümet garip bir çelişkiyle (Çünkü bu günün resmi bir anma olmasını gene Peronistler sağlamış, aynı zamanda gösterici öğrenciler arasında Peronist gençlik de azımsanamayacak bir yer teşkil ediyordu.) bu mitingi engellemek istedi. Hükümet, artık cunta döneminin bittiği, neden bu eylemlerin yapıldığı gibi bir saçmalığı ileri sürmüş. Yola kolluk kuvvetlerini yığmıştı, ara ara provokasyona başvurdular. Bunun üzerine göstericiler başka bir yoldan Plaza de Mayo'ya ulaştı.
Kısaca bu anmaya kaynaklık eden olayı aktarayım. Cunta döneminde Buenos Aires yakınlarındaki La Plata kentinde bir grup liseli cuntaya karşı düşüncelerini bir bildiriyle ifade edince, o gece (16 Eylül 1976) on tanesi evlerinden alınır ve bir daha haber alınamaz. Yıllar sonra üçünün cesedine bir biçimde ulaşılır. Bu olayı gençliğin faşizme karşı direnişinin simgesi olarak gören Arjantinliler her yıl farklı biçimlerde anma etkinlikleri düzenliyorlar.
Bu sene anmanın içeriği ise görece farklıydı. Bir süredir Buenos Aires'te öğrenciler okulları işgal etmeye başladı. Şu an itibarıyla beş fakülte yirmi lise işgal altında. İşgallerin gerekçesi ise daha iyi koşullarda daha iyi bir eğitim. İşgal deyince bizdeki gibi olmuyor. En azından karşılarında direnen herhangi bir kesim olmadığı gibi, polis de onları okullardan söküp atmaya niyetli değil. Tabii bu işgal edilen okullar devlete ait. En son bir işgale farkına varmadan şahit olmuşuz. Geçen hafta Lula'nın danışmanlarından Emir Sader'i dinlemeye Buenos Aires Üniversitesi'nin fakültelerinden birine gitmiştik. Orada Bay K (Nestor Kirchner) dekan vb'leri prostesto edildi. Biz toplantı için mekan değiştirmek zorunda kaldık. Meğer bizden sonra devam eden forumdan işgal kararı çıkmış. Size kısaca okulun halinden de bahsedeyim. Okulun her tarafı afiş, bildiri, pankart vb şeylerle kaplı. Bunları indiren de hiç olmuyor anlaşılan. Üzerlerinde ha babam talep yazılı olan bu ifşaatlar ancak doğanın kanunları el verirse yerinden kıpırdayacak gibi duruyor. Aklıma bu kadar güçlü olan bir sol acaba talep etmenin dışında kendisi alternatif eğitim gibi şeyler yapmaya yönelmiş midir gibi bir soru takıldı. Biraz soruşturdum, henüz yanıtını bulamadım. Bu arada dikkatimi çeken şeylerden biri de teşkilat standlarında kullanılan posterler. Che, Mao, Troçki, bu kadar. Chavez, Evo gibilerden iz yok.
Peki öğrencilerin daha iyi binalar, olanaklar, daha iyi bir eğitim talebi haklı mı? Buna gözü kapalı evet diyebirim. Çünkü benim de İspanyolca öğrenmek için devam ettiğim yine Buenos Aires Üniversitesi'ne ait olan binanın olanakları gerçekten vahim. Bina sanırım yüzyıllık. Pencereler çakılı, tuvaletlerden bozma sınıflar, yazın sıcaktan kışın soğuktan rahat ders yapılamayan bir ortam tasavvur edin. Bir de burasının ağırlıkla yabancı öğrencilere hitabettiğini düşünün. Üstelik ucuz da sayılmaz, bir kur ücreti 400 dolar civarı. Ama her şeye rağmen çok popüler. Arada buraya gelmek isteyen öğrencilere danışmanlık hizmetini de ihmal etmeyeyim. Burası bir öğrenci cenneti. Güney Amerika'nın diğer ülkeleri ve Avrupalı öğrencilerin ilgisinin yoğun olduğu bir kent, öğrenciler burada kendilerine has bir kültür oluşturmayı becermiş. İspanyolcayı iyi kötü öğrendikten sonra ücretsiz olarak istediğiniz devlet üniversitesinde eğitim görebiliyorsunuz. İşte sorun olan da bu, malum rüzgarlar her yerde özelleştirmeden yana esiyor. Hükümete bu okullar bir biçimde yük. Her ne kadar Başkan Cristina Kirchner öğreciler haklıdır, vali bu talepleri görmezden gelemez dese de talebelerin bu tür maniplasyonları yutacağı yok. Peronist hükümet için her zaman bir günah keçisi hazır, sağcı Buenos Aires Valisi Macri. Doğal olarak önce eyaletin sorumluluğu var ama, eğitime bütçeden giderek ayrılan payın azaldığı ise daha görünür bir gerçek. Maniplasyon işlerinde, 'solcu' gazete Pagina 12'nin de hedef şaşırtarak hükümetin yanında yer aldığını görebiliyoruz.
Bu arada geçen pazar, öğrencilerin ahından mı, yoksa benim kendisine taktığımı anlayıp, BirGün'de neşredilen yazıyı gördüğünden midir bilemem, Bay K (N. Kirchner) az daha sekte-i kalpten gidecekti. Neyse geçmiş olsun, takılan stentlerden sonra hali şimdilik iyi. Yalnız onca afiş yaptırıp, afişte çizgiroman kahramanı rollerine bürünüp ilan ettiği, gençliğe konuşmayı yapamadı. İhtiyar olduğunu anımsamak zorunda kaldı.
Referandum mu? Valla kusura bakmayın şimdilik aklıma Allah kurtarsın demekten başka bir laf gelmiyor...İstiklal Marşı okumak, hepimizin mutlaka Türk olduğunu hatırlatan andı içmek ve mutlaka bu ritüeller gerçekleştiğinde gözümüzü bayraktan ayırmamak, Türk olduğumuz için gurur ve mutluluk ayrıcalığına sahip olduğumuzu sanmak nasıl bir illüzyonla yönetildiğimizi gösteriyor bize. Mutsuz ve çaresiz çoğunlukların yönetilebilmesinin tek aracının milliyetçilik olduğunu zanneden devlet ideolojik anlamda varlığını da buna bağlayarak, her kesime aynı elbiseyi giydirmiştir hep.
Baskıcılığı ideoloji haline getirerek tüm topluma zorunlu uyum'u dayatan anlayış dünden bugüne aslında hiç değişmedi. Çok partili hayat, demokrasi, hak ve özgürlükler ve her şey bu anlayışa uygunluğu ölçüsünde ''izinli'' hale geldi.
Azınlıklar seslerini fazla çıkarmadıkça, kendilerini kendileri olarak ifade etmedikçe, Türkçe konuşup, Türkçe yazarak ve düşünerek hareket ettikleri sürece kabul görüldü.  Osmanlının devşirme politikası, cumhuriyet sonrası herkesi Türkleştirme politikası olarak hayata geri döndü.
Her Türk asker doğmalı ve herkes varlığını Türk varlığına kurban etmeyi kabul etmeliydi. Tüm topluma dayatılan bu doktrin bugün karşı karşıya kaldığımız temel sorunların da anası oldu.
Şırnak'ta ilkokula giden Kürt çocuklarını sıraya dizip İstiklal Marşı okutarak ant içtiren ve bunu CD lere kaydederek büyük bir iş yapmışçasına BDP eş başkanı Gültan Kışanak'a  Türkçe sözlük ile birlikte sunan  Atatürk Kültür ve Dayanışma Eğitim Vakfı Başkanı Gül Karyaldız da aslında bu tuhaflığın yetiştirdiği insanlardan sadece biri. Kürt çocuklarının varlıklarını Türk varlığına armağan ettiklerine dair andı boğazları yırtarak okumalarından bir rahatsızlık duymuyor çünkü bunu Türklüğüne bir övünç kaynağı olarak sunuyor. O çocuklar o an sadece onun için ulusal gururunu okşayan reklamlardan başka bir şey değilmiş gibi görünüyor. Bu insafsız sunumdan kendine utanç değil de övünç çıkarabilmek için gerçekten vicdanın örselenmiş olması gerekir.
Diyarbakır cezaevinde İstiklal Marşı'nı Kürt tutuklular için bir işkence malzemesi olarak kullanan ve bundan gurur duyan anlayış ile, Kürt çocuklarına ant içtirip bunu da CD'ye çekip elde dolaştırmak arasında özde hiçbir fark yok. Karşınızdakini kendinize benzetme çabası yerini her zaman baskıya, şiddete ve tahammülsüzlüğe götürür.
Çağdaşlık patentini kendine alıp, başkalarına öğretmenlik yapmaya kalkan elitizmin ucube görevlilerinden ve çağdaşlaşmayı daha baştan kendilerine mal etmiş olanlardan çok çekti bu ülke. Boş vakitlerinde ''ne olacak bu ülkenin hali, canım bunlar da çok oluyor'' tarzı kuaför sohbetlerinde algısızlıklarını çoğaltan, emperyalizmden değil ama uzantılarından, kapitalizmden değil ama sermayenin değişen renginden, işkencelerden, kayıplardan, faili meçhullerden, yargısız infazlardan değil ama başörtüsünden, bağımsızlığını kaybetmiş olmasından değil ama bölünmez bütünlüğünün parçalanmasından korkan, onuncu yıl marşını duyunca çatal bıçağa sarılıp hedef arayan bir garip kesim bu
Orduya göz kırpmaktan tikleşen gözlerine artık hâkim olamıyorlar. Rejimin bekçisi gördükleri ordudan birilerini ezmesi için gece muhtıra rüyasına yatanlar sabah kalktıklarında dumura uğramış oluyorlar.
İslamcıları pışpışlayanlar, solcuların, demokratların, aydınların yok edilmesine rejim tehlikesi adı altında göz yumanlar, bölücülük paranoyası ile tüm baskıları meşru gören ve gösterenler, şimdi pışpışladıklarının ve arada balans ayarı yaparak hizaya çektiklerinin ayarına maruz kalıyorlar. Artık çağdaşlaşmanın gözdeleri Amerika için yeni İslamcılar.
Herkesi Türkleştirelim, azınlıkları sindirelim, tüm muhaliflere ayar çekelim, marş söyletelim, ant içtirelim, tüm kafaları bayrak direğine yöneltelim derken düştükleri komik durumdan habersizler.
Oysa toplum olarak Türkçe sözlüğe değil, insan hakları ve demokrasi sözlüğüne ihtiyacımız var.Buenos Aires'ten arabayla  yaklaşık dört saatte vardığımız Rosario' nun girişinde çarpıcı bir yoksulluk tablosuyla karşı karşıya kaldık. Bunlar bizim gecekondularla hiçte karşılaştırılabilecek özellikleri olmayan barınaklar. Belki, henüz görmedim ama Brezilya'daki favelaların benzeridir. Yoksulların yaşadığı bu evler,evden çok derme çatma kümesleri andırıyor. Evlerin arasındaki yollara ve çatılara belli ki çöpten toplanan eşyalar yığılmış. Neredeyse arada yürüyecek alan bırakmamışlar. Bu bölgenin aynı zamanda her tür alt yapı hizmetinden yoksun olduğu da belirgin.
Kentin merkezine doğru ilerledikçe görece modernleşiyor, buralarda da restore edilmiş kolanyal yapılara rastlamak mümkün. Rosario, Parana nehri kenarına kurulmuş,yeşillikler içinde bir kent. 1990'lı yıllara kadar  kuzeyden Buenos Aires limanına taşınan hayvan ve tarım ürünleri sevkiyatının önemli bir uğrak noktasıymış. Yaşanan ekonomik krizlerle birlikte bu özelliğini kaybetmiş. Ama yine de soya tüccarlarının alışveriş merkezlerinden biri. Şimdilerde müzeler, üniversiteler, hareketli gece hayatıyla birlikte bir turizm kentine dönüşme eğiliminde.
Bir de bu şehrin dikkat çeken tarafı nüfusunun bir kısmının Alman-Yerli karışımı oluşu. Hatta bunlar zamanla melez bir dil de oluşturmayı becermişler. Toba adı verilen  bu dil, şu an kullanımda. Almanlar bu bölgeye dalga dalga gelmişler, ilk gelenler 1600'lerde misyoner olarak yerleşmiş, ama çoğu bir ve ikinci dünya savaşından sonra göç ediyor.
Bu şehrin dünyaca ünlü bir tarafı daha varmış,burada yaşayan bir arkadaştan öğrendim. Dünyanın en güzel kadınları burada yaşıyormuş, meraklısına duyurulur. Arkadaş bunun için buraya taşınmış, doğruymuşta. İlk duyduğumda şaşırdım, sonradan ögrendiğime göre dünya podyumlarında sahne alan Valeria Mazza ve Romina Lanora gibi epey manken yetiştirmişler, sanırım ünleri biraz da buradan geliyor.
Siyasal yapıya gelince,yaklaşık son yirmi yıldır 19. yüzyıldan kalma Arjantin'in en eski partilerinden biri olan Sosyalist Parti burayı yönetiyor. Ama aynı zamanda bu partinin, bu derece oy alabildiği tek bölge. Yine de bunca çalkantılı bir tarihe sahip olan ülkede, bu partinin bir asırdan fazladır yaşamını sürdürüyor olması, aynı zamanda sosyalist adını tarihi boyunca lafta bırakmama çabası, hayran olunası bir durumu gösteriyor. Buradaki sokaklar politik sloganlarla dolu, gezerken Fernando Pino Solanas'ın partisi Güney Projesi'nin militanlarına rastlıyoruz. Bildiri dağıtıyorlar, bir taraftan sokaktan geçenlerle konuşarak propaganda yapıyorlar. Dertleri Arjantin demokrasisinin giderek iki partili bir sisteme dönüştüğü, daha küçük politik grupları yok etmek istediği. Bununsa bir demokrasi açısından kabul edilemezliğini dile getiriyorlar.
Gelelim başlıktaki duruma, sizi şartlandırmış olduğum gibi, ben de buraya aslında, Che'ye ait bir sürü şey göreceğim beklentisiyle geldim. Daha önceden bu konuda bir seyler okumuş olmama rağmen gene de sükutu hayale uğradım desem yeridir. Marx'ın Trier'le ilişkisini düşünerek en azından Che'nin anısına  bir müze beklemem kadar doğal bir şey olamazdı. Hele herşeye bir müze yapmaya meraklı bu memlekette. Çünkü, biraz solun gayreti biraz da turizmden para kazanma sevdasına Che'nin 80. doğum yılı vesilesiyle, yani iki sene önce bu kent onun doğduğu yer olduğunu hatırlamış. Ama yapılan şeyler çok sınırlı, kentin bir iki köşesi Che için tasarlanmış. Bunun dışında Ankara'da ulaşım için kullanılan kartın benzeri burada da var,onların bir kısmının üzerine bir Che portresi basılmış. Bir de tabi, doğdugu ev var. Ama olayın Che'ye ait kısmı, evin önüne konulmuş bir tabeladan ibaret. Ev döneminin en ünlü mimarı Alejandro Bustillo tarfından tasarlanmış. (Bustillo Arjantin'de tasarladığı anıtsal yapılarla ünlü,bunlardan biri yine Rosario'da olan  Bayrak Günü tören alanı. Atatürk dönemi Alman mimarların tasarımlarına benziyor) Che'nin doğduğu yer, kent merkezine yakın bir yerde. Entre Rios sokağı 480 numarada konumlanmış olan yapı Rosario Binasi olarak anılıyor.  Bustillo bu binayı 1926'da tasarlıyor ve ertesi senede inşaat bitiyor.
Küçük Che bu beş katlı binanın ikinci katı D dairesinde hayata gözlerini açıyor. Günümüzde giriş katı bir sigorta şirketinin, diğer katlardaysa normal yaşam devam ediyor. Nitekim biz binaya bakıp anlamaya çalışırken,binanın kapıcısı sakin sakin apartmandan çıktı,daha önce zincirlediği bisikletinin kilidini açarak , yoluna devam etti. Bizim gibi şaşkın turistlerin farkında bile değildi.
Binanın bulunduğu sokakta şimdilerde Che kafe, Che hostel vb. şeyleri görebiliyorsunuz, birde sloganlar, AK-47 çizimleri falan. Şehirden çıkıp Santa Fe'ye doğru ilerlerken duvarda bir slogan dikkatimi çekti, kimilerine klişe gibi gelebilir ama, bir şehrin, bana söylediği en güzel hoşçakal sözüydü:  Ne Darbe, Ne Seçim, DEVRİM
Turistin Not Defteri'nden bir alıntı: Turist umduğunu değil,bulduğunu görür, seyrek olmakla birlikte bazen umduğunu da görür.Yozluk, yolsuzluk, yoksulluk, bu sözcükler sadece Türkçe'de 'yo' sesiyle başladıkları için yan yana gelmedi. Gerçek hayatta da çoğu zaman 'kardeşlik' içinde beraber yaşıyorlar. Aslında bu haftaki mektubumda, on beş gün kadar topraklarını çiğnediğim Ekvador'un ahvalinden bahsedecektim. Fakat Buenos Aires'e dönünce burada patlayan yolsuzluk skandalı daha fazla ilginizi çeker diye düşündüm. Hem de geçenlerde anlatmaya çalıştığım Kirchner hükümetinin manipülatif yeteneklerinin nerelere kadar uzanabildiğini sergilemek açısından da bu mesele önemliydi.

Geçtiğimiz hafta ortası yargının işe el atmasıyla belirgin hale gelen yolsuzluk probleminin şimdilik bir adı yok. Ama biz yolsuzluk hadisesinin başının çeken kişiden dolayı Schoklender ismini verebiliriz. Sergio Schoklender ve kardeşinin, geçmişlerinde 1981 yılında, anne ve babalarına işkence yaparak öldürmekten dolayı bir mahkumiyetleri var. Arjantin tarihindeki en ünlü cinayet. Fakat olayın karanlık tarafları çok. Baba askerlerle yani dönemim cuntasıyla iş yapan zengin bir iş adamı. Kardeşlerin avukatı mahkemede cinayeti askerlerin işlediğini, cinayeti Pablo ve Sergio Schoklender kardeşlerin üzerine atmaya çalıştığı üzerinden savunmasını kuruyor. Ama mahkum edilmekten kurtulamıyorlar. Sergio bu konu üzerine daha sonra konuşmadığı gibi, hapisten çıktıktan sonrada bu olayın üzerine gitmiyor. Cezaevi sonrası 1995'ten itibarense Plaza de Mayo Madres (Mayıs Anneleri) in çalışmaları içerisinde yer alıyor. Burada başkan Hebe Bonafini'den sonra organizasyon içerisindeki ikinci kişi pozisyonunu işgal ediyor. Aynı zamanda Annelere bağlı vakfında finans işlerini yönetiyor.
 
Yolsuzluk skandalını ise şöyle özetleyebiliriz: Hükümet, isteyen sosyal yardım isteyen manipülasyon der politikalarının bir gereği olarak 2007'den itibaren yoksulları ev sahibi yapma doğrultusunda bir fon oluşturmuş. Bu fonun belli bir kısmını yönetme hakkını da proje ortaklığı çerçevesinde Mayıs Anneleri Vakfı'na bırakmış. Kurum içinde de bu fonun yöneticisi olan kişi 'kahramanımız' Schoklender. Fona şimdilik bilindiği kadarıyla 1265 milyon peso (yaklaşık 300 milyon dolar) aktarılmış. Çeşitli naylon şirketler aracılığıyla Schoklender'se bal tutan parmağını 'biraz fazla' yalamış. Şu ana kadar Schoklender üzerine kayıtlı olarak tespit edilenler dahi bunu anlamak için yeterli. Bir özel jet uçağı, ayrıca siparişi verilmiş yeni bir tanesi daha. 420 Milyon dolar değerinde bir yat, Porsche, Ferrari arabalar. Chubut'ta bir çiftlik ve Buenos Aires'te çeşitli emlaklar. Bu konuda rivayet muhtelif anlayacağınız. Soruşturmada, başta Türkiye'yi soykırım suçuyla mahkum eden N. Oyarbide olmak üzere çok sayıda yargıç yer alıyor. Araştırmalarını Schoklender'in aile ve yakın çevresi, ayrıca farklı eyaletler üzerine yoğunlaştırıyorlar. Şimdilik Schoklender'e yurt dışına çıkış yasağı konuldu.

Hükümet muhalefet tarafından yolsuzluğa ortak olmak ve Anneler üzerinden kara para aklamakla suçlanıyor. Hükümet meseleyi pek üzerine almasa da Anneler'in başkanı H. Bonafini'yi zan altından kurtarmak istiyor. Bunun için buldukları en kestirme yolsa Schoklender'e sahip çıkmamak oldu. Schoklender'se 'ben ne yaptımsa hükümetle, Bonafini ile birlikte yaptım' diye sızlanıyor. Bazı mektuplarımda daha önce dikkatinizi çekmeye çalışmıştım. Cuntacıların yargılanması için kararlı ve olumlu adımlar atan karı-koca Kirchner 'sol'hükümetleri iş toplumsal ve ekonomik sorunlara gelince, çözmek yerine asıl olarak toplumsal hareketleri maniple ederek, kendi iktidarlarının sürekliliğini sağlamaya çalışıyor. Bu çabalarında çeşitli 'sol' partiler ve genel olarak piqueteroslar nezdinde başarılı oldular. Mayıs Anneleri'de uzun zamandır Kirchner hükümetinin çok yönlü faaliyetlerinin bir parçası pozisyonunda. Bu yolsuzluk bir tesadüfün, ya da geçmişi de karanlık tek bir kişinin eseri değil. Hükümetin toplumsal hareketler ve kendi solundaki partilerle kurduğu manipülatif ilişkiler ve buna pragmatist temelli olumlu karşılık veren kesimlerin tercihlerinin doğal sonucu. Bu işten ekim ayında gerçekleşecek seçimler açısından Cristina Kirchner hükümetinin, mevcut seçmen yapısı düşünüldüğünde büyük zarar görmesi beklenmiyor. Bu olay en çok Mayıs Anneleri başkanı Hebe Bonafini'yi (ilerlemiş yaşı ve sağlık sorunlarıyla birlikte düşününce) etkileyecek. Tabii aynı zamanda ülkede sürdürülen insan hakları mücadelesine karşı demagojik bir faaliyet yürüten sağ kesimlere yeni malzeme de sunmuş olacak.

Nitekim sağın armadaları Clarin ve La Nacion'un çabaları bunu gösteriyor. 'Solcu-yandaş' gazete Pagina 12'ye gelince bir süre sessiz kalarak bu yolsuzluk olayını görmemeye çalıştı. Başka bir mevzu ama bir süredir şu 'yandaşlık' halinin sebebi mucibesi merakımı celbediyordu. Mesela niye saçı sakalı ağarmış, yaşlı başlı bir insan bir 'anda' varsa bir benliği unutur, muktedirin ağzından köpükler saçan 'çılgın-militan'ı haline gelir? Sanırım bunun cevabını biraz da üstat W.S. Buroughs'dan aldığım ilhamla buldum. Fakat bu 'mübarek gün' ağzımızı bozmayalım. Daha başka bir meseleden bahsedelim, bakalım Çin Ansiklopedisi umumi haller üzerine ne demiş.

Genelleme: Bütün genellemeler ister istemez bir kapıya çıkar, ama çoğu zaman kapı duvar olur. Yapmanız gereken belki de sıfatlar-özneler arası ilişkiyi bir daha gözden geçirerek, yeni bir terkiple bir balon yapıp, etrafınızı çevreleyen yüksek kuleler hapishanesinden kurtulmaktır. Aşağıda sizi yere indirmek isteyen okçular her zaman vardır, hatta onların hiç uyumadıkları da söylene gelir. Onlar havayı değil, rüzgarı vurmak ister. Bazen rüzgara güvenmek gerekir. Ne de olsa bu iş onun işidir. Her enik havlayabilir, ama rüzgar onu taşır mı, nereye götürür ona kalmış.Yukarıdaki söz Pagina 12'nin Emilio Eduardo Massera'nın (85) ölümü üzerine geçen salı attığı manşet. Peki, kimdi bu kadar öfkeye mazhar olan bu şahsiyet. Kısaca yaşamıyla birlikte, bilebildiğimiz kadarıyla olan günahlarını dökmeye çalışalım.

1925'te Arjantin'in Entre Rios eyaleti Parana'da dünyaya geliyor. 17 yaşında deniz kuvvetleri harp okuluna yazılıyor. Arada diğer silahlı kuvvetler üyeleri gibi ABD'de amirlerinden gerekli eğitim ve terbiyeyi alıyor. 49 yaşında ise amiralimiz deniz kuvvetlerinin en tepesine yükseliyor. İlk yıl sonunda (1976) silah arkadaşlarıyla birlikte Arjantin'in son cuntası içinde yer alıyor. Arjantin cuntasını idare eden ilk üçlüden biri oluyor, diğerleri Videla ve Agosti. Massera, cunta döneminin en önemli işkence merkezi ESMA (Deniz Kuvvetleri Mekanik Okulu) komutanlığını yapıyor. Burada beş bin kişinin işkenceden geçirilerek öldürüldüğü tahmin ediliyor. Dört yıl sonra Arjantin cuntasının kendi iç 'demokrasi'si gereği yerini başka arkadaşına bırakmak zorunda kalıyor. 1976-83 arasında cunta ekibinin üçlüsü, üç defa değişiyor. (Herhalde yedikleri haltların sırayla tadına bakmak istediler.) Massera ise bu tarihten sonra gelecek politik hayatını örmeye, yatırım yapmaya başlıyor. Tabii bundan önce de yatırımları var, mesela; bir zamanlar arkadaşı olduğu, döneminin önemli bir sermaye grubunun başkanı Fernando Branca'yı, karısı Rodriguez Mc Cormack'ı elinden almak ve bu grubun mal varlığına el koymak için 'kaybediyor'. Bunun için 1983'te cezaevine giriyor. İlginç bir not daha, doğrudan cuntanın yönetiminde yer aldığı süreçle ilgili. Bir Monteneros şefi, Mario Firmenich'ten aldığı bilgiler sonucu farklı ülkelerde görev yapan elçiler Helena Holmberg, H. Hidalgo Sola ve Marcello Dupont'u sola yakın oldukları gerekçesiyle öldürtüyor. İlginç olan, kesinleşmemiş olmakla birlikte sol Peronist bir gerilla grubu olan Monteneros'ların şeflerinden birinin bu cunta mensubuna yakınlığı. (Bu durum tabii ki cuntaya karşı kararlı bir biçimde savaşmış olan bu grubun mücadelesini gölgeleyemez) Kesin bir bilgi olmamasının nedeni, bu kişinin cunta sonrası Meksika'ya kaçıp, bir daha ortada gözükmemesi. Gene bu zarar görmeyen şeflerden bazılarının daha sonra Menem hükümeti döneminde Menem'e yardım etmek üzere piyasaya çıktığı söyleniyor.

Massera, 1978'de politik bir yatırım yapma hesabıyla 'Conviccion' adlı bir gazete çıkarıyor. 1981 yılında cuntayı eleştirdiği gerekçesiyle on gün hapsediliyor. 1983'te demokrasiye geçişle birlikte Partido para la Democracia Social'den milletvekili adayı olmak istiyor. Fakirleri dert etmiyorlar o tarihte pek, ama varlıklı biri olan Fernando Branca'yı 'kaybetmek' bu hevesin önünde engel oluyor. Daha sonraki yıllarda gerçekleşen yargılamalar esnasında, şu suçlamalarla muhattap oldu: 83 cinayet, 623 insan kaçırma, 267 işkence, 102 hırsızlık, 201 dokümanlarda ideolojik değişiklik yapmak, 4 ev ve arazi işgali-elden alma, 23 kişiyi köle olarak kişisel hizmetlerinde kullanmak, 1 tehditle gasp, 1 doküman yok etmek, 11 çocuğa el koyma ve başkasına verme ve 7 işkence sonucu ölüm. Tabii bunlar sadece mahkemeye yansıyabilenler. Bu suçların çoğundan ömür boyu hapse mahkûm oldu. Fakat 1990'da Menem'in getirdiği bir afla -beş yıl kadar- ancak ceaevinde kaldı. Sekiz yıl sonra yine cezaevine taşındı, çocuk ve mülk hırsızlığından. 2002'de beyninde oluşan bir ur nedeniyle tahliye edildi.

2007'de geçmişte çıkan af, anayasaya aykırı bulunup iptal edilince sağlık nedeniyle bu sefer sadece ev hapsi cezası verildi. Geçen zaman zarfında, kendi yurttaşlarını öldürdüğü gerekçesiyle, İspanya, İtalya, Almanya ve Fransa onu yargılamak ister. Sağlık sorunları nedeniyle Arjantin mahkemeleri izin vermez.

Massera'nın arkasından söylenen şeyler arasında dikkati çekici olan noktalardan biri de bir sürü sırla birlikte öte tarafa intikal etmesi. Arjantin'de dönemin bir kısım sorumlusu yargılanmakla birlikte, bütününün yargılandığı söylenemez. Aslında dönemin suçlularının çoğu elini kolunu sallayarak geziyor. Çünkü durumları hukuki olarak açığa çıkarılamıyor. (Bunlardan biri, daha önce değinmiştim, Kardinal Bergoglio, kendisi hâlâ Arjantin siyasetinin etkili figürlerinden.) Sorun burada bir biçimde intikam almak değil kuşkusuz. Daha çok hesaplaşma sürecinin gerçek anlamda unutma denilen olgunun önüne geçerek, bir tür toplumsal değişime ön ayak olması. Geçmişle hesaplaşma sürecinin zaman zaman salt insan hakları mücadelesi gibi yürüdüğü de söylenebilir. Bu durumda, gözardı edilen diğer önemli bir yön daha karşımıza çıkıyor ki, bu cunta süreciyle birlikte hâkim kılınan ekonomik ve sosyal politikalar. Hatta olayın bu tarafının her açıdan belirleyici olduğunu ekleyebiliriz. Çünkü o dönem hayata geçirilmeye başlanan neo-liberal politikaların ürünlerini halen insanlar yoksulluk, işsizlik, açlık ve suç olarak katmerli bir biçimde yaşıyor. Cehenneme kadar yolu olanlara 'güle güle' demekten başka elimizden bir şey gelmez, peki ya geride kalanlar?..İspanyolca öğrenimi için gittiğim üniversiteye, dünyanın hemen hemen her yerinden ögrenciler geliyor. Yeni başladığımız kurda, bir Güney Koreli ile tanıştım. Biraz muhabbet ilerleyince, birkaç ay daha Arjantin'de kalıp, daha sonra iki yıl süren askerliği yapmak üzere ülkesine dönmesi gerektiğini söyledi. Tek-vando gibi militer sporlara ilgisine rağmen, yüzünden pek de askere gitmek istemediği anlaşılıyordu. Ben de Arjantin vatandaşlığı için uğraşırsa bu beladan kurtulacağını söyledim, onun kafasına pek yatmadı. Çünkü annesi babası onu bekliyordu, daha da önemlisi onun yerine cezalandırılabilirlerdi.
Daha önce de satır arasında, bir iki defa bahsetmiştim; burada, Arjantin'de askerlik zorunlu olmadığından, ama isteyen 27 yaşından önce olmak kaydıyla, normal bir ücretle askerlik yapabiliyor. Kendi ülkelerinde pek ihtiyaç olmadığı için de, daha çok uluslararası barış gücü vb. yerlerde görev alıyorlarmış. Ancak bir savaş ya da saldırıya uğrama durumunda yeterince gönüllü katılım olmazsa parlamento askerlik için çağrı yapabiliyor. Buna rağmen askere gitmek istemeyen insanlar, yine de vicdani ret hakkına sahip. Yani savaş durumunda dahi bu hakkı kullanabiliyorlar.
Tahmin edeğiniz gibi bu günlere hiç de kolay gelinmemiş. Süreç tabii ki cuntayla hesaplaşma döneminin paralelinde başlıyor. Burada cunta koşullarından çıkış süreci önemli ölçüde toplumsal muhalefetin ataklığı sayesinde gelişiyor. Yüzbinlerin toplumsal baskısı cuntayı yönetimden uzaklaştırıyor. Sonrasında ise bu hesaplaşma orada kalmıyor, halk bu sefer cunta üyelerinin ve 30 bin kişinin öldürülmesinden sorumlu herkesin yargılanmasını istiyor. Bu icracı ordunun hiyerarşisinin içinde bulunanların neredeyse tamamını kapsıyor. Ordu mensuplarının yanısıra her yerde olduğu gibi işkence işlerini maharetle uygulayan polis kadroları da unutulmuyor. Yine de hükümet olan partilerin bu işleri, en azından 80'li ve 90'lı yıllarda yerine getirmekte pek de hevesli oldukları söylenemez. Yargılama süreçlerinin bu güne kadar uzadığı ve hatta bazılarının yeni yargılanmaya başladığı hesaba katılırsa sanırım ne söylemek istediğim anlaşılır. Bugünkü yargılama girişimleri karşısında ise cunta destekçileri, çeşitli mitingler yapıyor. Başlıca söylemleri ise kendilerinin vatansever olduğu, iktidardaki bir avuç Troçko-Leninst'e (buradaki sağın en popüler suçlaması buymuş) boyun eğmeyecekleri minvalinde. Ayrıca artan suç oranları karşında önerdikleri ilk şey askerliğin tekrar zorunlu hale getirilmesi. Neyse biz askerliğin nasıl zorunlu olmaktan çıktığı meselesine dönecek olursak, 1994 yılında Omar Carasco adında bir asker gördüğü işkenceler sonucu ölür. Bu halkın ciddi şekilde tepkisine yol açar. (Burada biraz ara verelim ve her yıl 'eğitim zayiatı' sayılan Türkiye'deki onlarca askerin halini düşünelim ve onların ailelerini.) Bunun üzerine ise dönemin başkanı Carlos Menem, zorunlu askerliği kaldırır. 1995'te ise uygulamaya geçer, daha öncesiyse kimlik numarasına göre yapılan çekilişlerde 'şanslı' olanlar askere alınıyormuş. Böylelikle askere gitmek nasıl haksa, gitmeme hakkı ve her ne koşulda olursa olsun, bunu aynı zamanda felsefi, dini, ahlaki gerekçeklerle vicdani olarak, reddetme, açıklama hakkı tanınıyor. Yine aynı yılın içinde Carasco'nun ölümüne yol açan iki subaysa ağır biçimde cezalandırılıyor
Güney Amerika'nın diğer ülkelerine bir göz atacak olursak, birçok meselede olduğu gibi bu konuda da en parlak sicil, Uruguay'a ait. Uruguay, İkinci Dünya Savaşı'nın ertesinde zorunlu askerliği kaldırıyor. Surinam ise bağımsızlığının genel kabul görmesi üzerine 1972'de zorunlu askerliğe son veriyor. Ekvador'da uzun zamandır vicdani ret bir hak olarak kabul görüyor. Kostarika ve Panama'da (Panama'daki Yankileri saymazsak) ordu yok. Bir kışlayı andıran Kolombiya, vicdani ret hakkını doğal olarak tanımıyor. Ama yerli halklardan gelenler ve ailesinin geçimini sağlamak zorunda olanlar, askerlikten muaf tutuluyor. Brezilya'da geniş bir muafiyet alanının paralelinde, vicdani ret bir hak. Şili'de tartışmalar olmakla birlikte henüz askerlik zorunlu olmaktan çıkmış değil. Peru'daysa askerlik kadınlar için bile zorunlu. Bolivya, Venezuela ve Küba'da da zorunluluk sürüyor. Sosyalizm doğrultusunda bunca çaba ve söze rağmen zorunlu askerlik uygulamalarına bir çözüm bulunamaması bir  soru olarak durmalı.
Etraftaki düşmanların varlığı gerekçe gösterilecektir kuşkusuz, ama burada sorun suretimizden bir dünya yaratmaksa eğer, koşullara teslim olmamız anlaşılmazdır.
Bizdeyse, bırakın askerliğin zorunluluk olmaktan çıkarılmasını, ellerinden gelse aynı zamanda toplumsal torna işlevi gören bu kurumun tezgâhından geçmedik insan bırakmayacaklar. Bizim egemenlerimizin askerlik denilen bela ile ilişkileri, davarları mal pazarına götürürken aman yolda telef olmasınlar diye ihtimam gösteren, bir taraftan da semiz görünsünler hesabıyla, tuzlu yedirip bol bol su içiren zavallı/kurnaz çobanın halini andırmaktadır. Ne de olsa Çoban Sülü'den devralınan makamın bir kerameti de bu olsa gerek. Eh bir de, bilindiği üzre en iyi ihraç malımız
Bu satırlar 18 ay askerlik sonrası, ara ara askerliğin hâlâ daha bitmediğine, eksik yaptığına, tekrar askere gitmek zorunda olduğuna dair kabuslar gören birinin elinden çıkıyor. Varın siz bir de ülkemizde kirli savaşa iştirak eden, askerlik sonrasıysa ruhları sakatlanmış, kaç cesedin aranızda gezdiğini hesap edin.
Askerlik belasından kurtuluşun yolunun, kuşkusuz ülkemizdeki birçok şey gibi çok zahmetli olacağı açık. Ama vicdani ret mücadelesi veren insanlar, zaten bunun herhangi bir muktedirin inayetiyle olmayacağının farkında. Bu mücadelenin toplumsallaşması, başka sorunların çözümü için de bir anahtar olabilir. Bu yüzden askeri vesayet rejiminden kurtulmak üzerine boş nutuklar atmak yerine, henüz körelmemiş bir vicdana sahipseniz, yeriniz elbette ki sokaklarda vicdani ret mücadelesi verenlerin yanıdır.
Sağlıcakla kalın

NOT: Bu yazı hazırlanırken, Güneş Çelikkol'un 2005'te Bianet'te yayınlanan 'Haki ve Güneyin Diğer Renkleri' başlıklı yazısından yararlanılmıştır.Dünyanın sonundaki, Ushuaia, enlere bir 'en' daha eklemek için ideal bir coğrafya. Bu yüzden takıntı sahibi gezgin kısmının vazgeçilmez uğraklarından. Burası Güney Kutbu'ndan önceki son yerleşim yeri, bundan sonraki durağınızsa bir iki deniz feneriyle(ki biri Jules Verne'nin Dünyanın Ucundaki Fener adlı kitabına mevzubahis olmuştur), olsa olsa kutup çevresindeki araştırma istasyonları olabilir. Orası size kalmış.

Küresel ısınma yolunu buralara da düşürmüş. Evet bu yarı kürede yaz, fakat yine de kutba bu kadar yakın bir alanda boğucu sıcak beklemiyorsunuz. Aşağı yukarı çoğu turist hava tahmin raporlarına güvenmiş anlaşılan, bu yüzden herkes sokaklarda ellerinde taşımak zorunda kaldıkları kışlık elbiseleri bir yerlere atmak ister gibi, Ushuaia'nın tek caddesi sayılabilecek olan San Martin'de tur atıyor, akşam sabah. Tabii volta atanlar sadece turistler değil, tek eğlencesi bu malum caddede yavaş yavaş ya da alabildiğince gürültü yaparak araba kullanmak olan gençler de var. Ancak güneşin kaybolması sokakları boşaltabiliyor. Güneş buralarda çok direngen kısa bir süre içinde olsa zorla hapishanesine ancak saat 23 civarı intikal ediyor.
Ushuaia'nın 'bilinen' geçmişi çok uzak değil. 1830 da buralara ilk soluk benizliler ayak basıyor. Daha önce ise buralarda, Yaghanlar yaşıyormuş. C. Darwin tarafından yapılan incelemeler sonucu 'dünyanın en az gelişmiş topluluğu' diye nitelenen Yaghan'lar dünyanın başka taraflarıyla kontaksız Tierra del Fuego (Ateş Toprakları) denilen alanda tahminen binlerce yıl önce hayatlarını kurmuşlar. Gel zaman git zaman 'uygar' beyazlar buraya ikamete zorladıkları eski suçlularla, yaptıkları saldırılarla, taşıdıkları hastalıklarla ve misyonerlik faaliyetleriyle bu halkın sonunu getirmişler. Bu gün karadan ulaşılması zor olan bir alanda, Şili tarafında bir kısım Yaghan kalmış. Bir de Ushuaia'da, Yaghanların tarihteki yaşamını bize anlatmaya çalışan bir müze var. Malum uygar insanların burada ne yaptığına gelince burayı Sibirya benzeri bir halisane olarak kullanmışlar. Buradaki mahkumlar yaz kış demeden ağaç kesim işinde çalıştırılmışlar. Ağaç kestikleri bölgeye bir trenle ulaşıyorlarmış. Daha sonra bu buharlı trene 'dünyanın sonundaki tren' adı verilmiş şimdilerde turistik gezilerde 'ağaç mezarlığı'na ulaşmak için kullanılıyor.

Ushuaia'nın gene turistik cenahından sayılabilecek bir de cezaevi var. Bu gün müze. Burada elbette politik tutuklular da 'ağırlanmış'. Bunların en ünlülerinden biri anarşist devrimci Simon Radowitzky. Radowitzky'nin yaşamı 1891 de Ukrayna'da başlıyor. Çok küçük yaşta dahil olduğu çalışma yaşamı, onu zamanla 1905 Ayaklanması sırasında kendi çalıştığı fabrikanın sovyetinin ikinci sekreterliğine taşıyor. Ayaklanmanın yenilmesi neticesinde ise Sibirya sürgünlerine dahil ediliyor. Fakat o, buradan kaçmanın bir yolunu bulup daha sonra Arjantin'de soluğu alıyor. Burada bir taraftan demiryolu yapımında çalışırken, Protesto adlı bir anarşist yayının çıkarılma çalışmalarına dahil oluyor. Arjantin Cumhuriyeti İşçi Federasyonu(FORA)nun önderliğinde 1909 1 Mayısında işçiler 8 saatlik iş günü talebiyle bu günkü Congreso meydanını dolduruyorlar. Bu sırada şehrin emniyet müdürü pozisyonundaki Albay Ramon Falcon komutasındaki asker ve polislerin saldırısı sonucu 12 işçi öldürülüyor ve yüzün üzerinde kişi yaralanır. Albay Falcon bu saldırıyla birlikte işçi sınıfına yönelik yeni bir hücum sürecine girişir. İşçi hareketini Yahudi-Rus komplosu olarak nitelendirip işçi sınıfı önderlerini bir bir tutuklamaya çalışır. Bundan sonraki altı ay Falcon'un baskılarıyla geçer. Ta ki Radowitzky'nin Albaya yönelik bombalı saldırısı onun ve yardımcısının canını alana dek. Radowitzky suikasttan sonra yakalanır ve ömür boyu hapse mahkum edilir. Arada başarısız kaçma girişimleri vb çabalar içinde olmasına rağmen Radowitzky 21 yılını Ushuaia'da ki bu hapishanede geçirmek zorunda kalır. 1930 da Dönemin hükümeti halkın protestoları ve uluslararası baskılara dayanamayarak, onu ülke dışına çıkmak kaydıyla serbest bırakır. Oda bir süreliğine Uruguay'a yerleşir. Daha sonra 1935'te İspanya'ya geçerek, iç savaşa dahil olur. Yenilgiyle birlikte Meksika'da yaşamaya başlar. Çalıştığı oyuncak fabrikasında 1956'da hayata gözlerini yumar. Her ne kadar Buenos Aires'te bir parka verilecek isim konusunda oylamayı Che'ye karşı kaybetse de Arjantin solunun ve anarşizmin önemli sembolleri arasında yer almaya devam ediyor.

Burada, hapishanede 1934 te bir yıl kadar Ricardo Rojas'ta ikamet eder. R. Rojas, Arjantin milliyetçisi, avukat, profesör ve Buenos Aires Üniversitesi'nin rektörüdür. Çeşitli alanlarda yazdığı kitaplar mevcuttur. Hapishane yaşamı da bu sayıyı artırmıştır. Buraya gönderilme sebebiyse dönemin baskıcı rejimine, cuntasına muhalefet olmuştur. Bu gün hapishanedeki odasında bir maketi sergilenmekte. Buenos Aires üniversitesinde adına bir kültür merkezi ve ayrıca onun anısına bir vakıf kurulmuş.

Meçhul Türk'ün buradaki izlerine gelince, ilk olarak Bruce Chatwin'in Patagonya kitabında rastlıyoruz. Meğer bizim Radowitzky cezaevinden çıkarken bir El Turco'nun verdiği elbiyselerle oradan ayrılmış. Ama benim tahminim bu El Turco olsa olsa bu günde malum ana caddede El Turco namıyla pizzacılık yapan, dedelerinden belki biri Lübnanlı ya da Suriyeli olan muhteremin uzaktan akrabalarındandır. Tabii sokakta Türkçe seslerde işitebiliyorsunuz, meğer halkımızın dünyanın bu ucuna ilgisi o kadar artmış ki, Dünyanın Sonundaki Tren'in istasyonunda memleketimizin bayrağının(her ne kadar pek uygun bir yerde olmasa da) dalgalandığını görebiliyorsunuz. Durun daha bitmedi, nitekim halkımızın oralara olan müptelalığı Türkçe broşür bile bastırtmaya kadar varmış, gelişiyoruz vesselam.

Son olarak Ushuaia'nın sokaklarındaki nadirde olsa var olan, yazılamalardan birine göz atalım. Şöyle diyor.: Oy verme! Demokrasi Bizi Özgürleştirmez!.
Sanırım Radowitzky'nin ruhu buralarda sokakları arşınlıyor hala...Geçen hafta sizden Uruguay'da görüşmek üzere diye ayrılmıştım,fakat bu hafta sizi daha çok ilgilendireceğini düşündüğüm gelişmelerden bahsedeceğim. Uruguay gezisini anlatmaksa artık başka bir sefere kalsın.
Son mektubumda sözetmiştim, buradaki solun gündemine, Ankara'da sürmekte olan TEKEL direnişinin bir biçimde aksetiğinden. Ben de bu konudaki duyarlılığın yaygınlaşması için yardımcı olmaya çalışıyordum. Geçen hafta biraz da tesadüf eseri sayılabilecek bir durumun ürünü olarak, San Miguel kentinde yapılan bir toplantıya konuk oldum. Toplantı FOS (Frente Obrero Socialista) tarafından, Haiti depremi sonrası toplanan yardımları artırmak için bölgedeki işçilere yönelik düzenlenmişti. Toplantının mekanı San Miguel belediye çalışanları sendikasının binasıydı. Toplantıya değişik kesimlerden çalışanlar katılmıştı, arada çocuklar da vardı.
Benim  varlığım (toplantıya katılanların hemen hemen hepsi ilk defa hakiki bir 'el Turco' görüyordu) ilgiyle karşılandı, toplantıya harici bir gündem eklenmesini sağladı. İlk sözü bana verdiler. Ben de dilim döndüğünce (ben ki topluluk karşısında Türkçe bile konuşmayı doğru dürüst beceremeyen biri olarak, İspanyolca ilk tecrübemde, bir-iki yılbaşı çamı devirmeme rağmen iyi bir sınav verdim, sanıyorum) bugüne kadar TEKEL işçilerinin ve onlara destek olan solun yürüttüğü mücadeleyi naklettim. Daha sonra, sorular kısmına geçildi, en çok merak ettikleri şeylerden biri soğukta işçilerin direnişi nasıl sürdürdüğüydü. Ayrıca toplumun ilgisi nasıldı? Doğal olarak kendi yaşadıklarıyla bir paralellik kurma arayışına giriştiler. Toplantıda, San Miguel kentinde bulunan, Larcade Hastanesi'nde özelleştirmeye karşı üç aydır direniş yapan çalışanlar da vardı. Kendileri gibi başka ülkelerde de olsa işçilerin benzer savaşımlar verdiklerini duymak, sanırım onlara güç verdi. Buradakilerin önünde bir de güzel örnekler var. Daha önce bahsettiğim patronsuz işyerleri, fabrikalar. Piyasanın acımasız kurallarına rağmen bu işletmeler hâlâ ayakta ve işçiler bu işletmelerin ortakları. Aynı zamanda işyerinde doğrudan demokrasiyi yaşıyorlar. Anlayacağınız amaç-araç gibi bir ikilemi barındırmayan devrimci bir yönelimdeler.
Sorulardan sonra, TEKEL işçilerinin yürüttüğü mücadeleyi işyerlerinde anlatacaklarını ve bu direnişin takipçisi olacaklarını ilettiler. Sizin orada "Hepimiz TEKEL'iz" sloganınıza binaen başlıkta dile getirdiğim Somos TEKEL (Biz TEKEL'iz) sözleriyle, alkışlarını gönderdiler.
HAİTİ'YE İŞGAL DEĞİL YARDIM!
Benden sonra ise asıl gündeme geçildi. Direnişteki hastane doktorlarından Eduardo Barragán, Haiti'nin tarihsel gecmişi ve bu günü üzerine bir konuşma yaptı. Haiti, Güney Amerika'da ilklerin ülkesiydi. En önce bağımsızlığını kazanan (1804) ve gerçekten bunu devrimci bir mücadeleyle gerçekleştiren öncü ülke olduğunun altı çizildi. Ayrıca, Simon Bolivar ve yoldaşlarının kendi mücadelelerine Haiti'yi örnek aldığı belirttildi.
Bu günkü önemine gelince özellikle deprem sonrası ABD'nin bir oldu bittiye getirerek, gerçekleştirdiği işgale dikkat çekti, E.Barragan. Çünkü depremin yardımıyla, bir süredir ABD Güney'de sürdürdüğü harekatın bir yeni hamlesine geçiş yapmıştı. (ABD işgalinin ana gerekçesi olan asayişi, 16.000 askerin hâlâ 2 aydır orada sağlayayamaması(!) ise hayli ilginç) Ayrıca Haiti'ye yapılan yardımları kendi keyfine göre dağıtıyor, yardım için gelen kimi insanları geri çeviriyorlardı. Bunca asayiş tantanasına rağmen çocukların kaçırılıyor olmasına özellikle dikkat çekildi. Latinleri kontrol için halihazırda bir tehdit unsuru olan 4. filonun varlığının yanı sıra, Kolombiya'da ve Panama'da açılan yeni üsler bu sinsi planın parçalarıydı. Nitekim Honduras'taki oldu bitti karşısında, dünyanın egemenlerinin sessiz kalışı, atılan demokrasi nutuklarının bir kere daha iki yüzlülüğünü belgeliyordu.
Daha sonra ise bu gün Haiti'ye yardım için neler yapabileceğimiz konusuna geçildi. Bu güne kadar yapılan yardımlar özetlendi. Gelişmiş ülkelerin bu arada görünürde yaptıkları yardımın, ancak devede kulak diye nitelebilecek boyutta olduğu gözüküyordu. Arjantin'den, Haiti'ye yardım için kırk kadar örgüt halihazırda bir araya gelmiş bulunuyor. Bileşenler çok çeşitli, insan hakları örgütleri, kiliseler, feministler, Filistin'in özgürlüğü için mücadele edenler, sendikalar ve tabi sol gruplar vb. Temsil komitesinde ise Nobel ödüllü Adolfo Perez Esquivel ve Plaza De Mayo annelerinden Nora Cortinas gibi tanınmış isimler yer alıyor. Yardımlarını ise bir devrimci işçi hareketi sendikası olan Batay Ouvriye'ye ulaştırıyorlar. Böylelikle toplanan yardımların boşa gitmeyeceğine dair olan inançlari tam. Burada yardım için bono tabir edilen makbuzlar bastırmışlar. Yiyecek, içecek, ilaç vb şeyleri de yardım kampanyası çerçevesinde topluyorlar.
Belki oralardan da yardım göndermek isteyen insanlar çıkar. Ben adreslerini ve banka hesap numaralarını  yazayım.
Batay Ouvriye,
Delmas 16,13 bis,
Puerto-Principe, Haiti
Batay Ouvriye hesap no:01 000 98 45 City National Bank of New Jersey
Sağlıcakla kalın
Ekvador'un başkenti Quito, And dağlarının uzantısında 2.850 metreye kurulmuş bir kent. Onun gibi bu uzantılardan birinde yer alan Bogota'nın aksine hemen hemen hiç, burada düzlük yok. Eski kentin haricinde yerleşimler genelde yamaçlarda ve tepelerin üzerinde yer alıyor. Bir milyon dört yüz bin civarında olan kent nüfusunu sokaklarda, yerli, melez, siyah, beyaz, Asyalı (çoğu Çinli) yüzleri oluşturuyor, bunlara genelde renkli giysiler eşlik ediyor. Fakat bazı sorunlar da var gibi. Siz beyazsınız, belki farkında değilsiniz, ama hissettirilebilir. Yabancı düşmanlığı sanırım gözde sıfatlar arasında. Ama bakarsınız 'gringoland' diyebileceğiniz zenginlerin mekanlarında da yeterince 'beyaz' bulunmayabilirsiniz. Sanırım bu problemin kaynağı yağmacı İspanyol atalardan çok geçtiğimiz yüzyıl içerisinde Abd ile girilen ilişkiler. Her ne kadar Abd'nin buradaki askeri üssü kapatılsa da 2000'lerin başından itibaren, para birimi olarak günlük alışverişte Abd dolarının kullanılmaya başlanması dahil olmak üzere burada bir 'gringo' şiddeti hissediliyor.

Sokaklar yoksulluğun izleriyle dolu. Elindeki naylon bir paketin içindeki elma ya da avokadoyu bir dolara satmaya çalışan yerli kadınlar, ilahi yazılı kağıt parçaları satanlar, otel önünde çocuk yaşta müşteri bekleyen kadınlar ve sürekli yoksul kalabalıklarla dolup boşalan kiliseler...

Burası öğrenmek için iyi bir yer. İstilacı İspanyol fatihlere eşlik eden Cizvit, Fransisken, Dominiken azizlerin, yerliler yalan dünyaya 'hızlıca' ve bin bir eziyetle veda ettirilirken onları kutsamaları, bu gün yaşayanları da kendi kokuşmuş dünyalarının nasıl esiri yaptıklarını görebiliriz. Burası şimdiye kadar Latinlerde rastladığım kiliseyle en çok içli dışlı olan kent. Gün boyu ayin yapılan, yerli ve melez yoksul kalabalıkların durmaksızın devirdaim yaptığı bu kiliseler bir zamanlar onların atalarından çalınan kan, ter, göz yaşı ve altınla bezenmiş.

Burada kiliseleri tek tek anlatmak imkansız. Tarihi kentte neredeyse adım başı bir kilise ya da manastır var. Biraz bu kiliselerdeki ilginç taraflardan söz edeyim. En şaşaalı kilise Cizvitlere ait, en çok altın ve emek oraya harcanmış. Duvar resimlerinde ya da tablolarda kimi zaman 'bağışlayıcı' beyaz adam ya da kadının esirgeyiciliğine sığınmış halde de olsa kiliseye bazı siyahlar ve yerliler 'sızmış'. 1500'lerden itibaren yapılan bu tarihi yapıların çoğunda böyle 'sızmalar' var. Mesela 'son akşam yemeği'nin resmedildiği bir duvar resminde tabakta kızartılmış bir cui görüyoruz. (Cui evcil, fareden daha büyük bir hayvan, yerliler tarafından yetiştiriliyor ve yeniliyor, lokantalarda da bulmak mümkün.) Bir diğerinde İsa'nın doğum sahnesinde eşek ve koyunun yanına bir lama katkısında bulunmuşlar. Kiliselerde aziz 'bakanlar' da var. Mesela bir tanesi yoksulların adalet azizi olarak tanımlanmış. Yine bir kilisedeki tabloda Che'ye benzetilen İsa, halkla devrimin problemlerini tartışıyor sanki. Velhasılı kelam neticede bu topraklar da kiliseye bir takım acayiplikler eklemeyi becermiş. Kardinallerin beşuş suratlarını da arada sergilemeyi unutmamışlar. Bunların yüzleri parlak, canlı,ama pek insanca değil. Dinle ilgili Quito'daki bu takıntılı halin üstüne bir de, bir sürü latin şehrinde olduğu en yüksek tepelerden birine dikilmiş olan şehrin bakiresini katın...

Arada güzel adetleri de var, pazarları şehrin tarihi kısmı araç trafiğine kapalı. Ağırlıkla bu bölgede oturan yoksullar, en iyi elbiseleriyle pazar günü sokakları dolduruyorlar. Hemen hemen her meydanda farklı müzik grup ve türlerine ait konserler, gezici kütüphaneler, sokakta geleneksel oyunlar oynayan çocuklar, akla gelebilecek bir sürü şamata da cabası, bütün yoksulluğuna rağmen eğlenen insanların gülüşleri...

Sokaklardaki yazılamalara bakıyorum, şehrin tarihi kısmında bir süre önce gerçekleşen referanduma dair evet ve hayır ikisi de duvarlarda yer bulmuş. Şehrin zenginlerinin yaşadığı kuzey kesiminde ise sadece Devlet Başkanı Rafael Correa karşıtı yazılamalar var. Fakat bunun şu an herhangi bir önemi yok. Correa medyayı denetim altına alma doğrultusundaki oylamayı kazandı. İktidarını daha da güçlendirdi. Dünyanın neresinde olursa olsun herhalde güçlü iktidar önce medyadan geçiyor.

Correa'nın, öncekilerden farklı olarak yolsuzluklara karşı mücadele, eğitim reformu, bayındırlık hizmetleri, vergilerin adil toplanması gibi konularda olumlu adımlar attığı söyleniyor. Bu işler için özellikle başkentte kitle seferberliği yarattığından da bahsediliyor. Ülkenin giderek sömürge pozisyonundan sıyrıldığı, Correa'nın dürüst ve akıllı, yolsuzluklardan uzak bir kişiliğe sahip olduğu da tarafsız sayabileceğim gözlemcilerin dile getirdiği durumlar arasında. Bu gözlemciler 25 yıldır Ekvador'da yaşayan bir Alman çift. Ama aynı zamanda kaygılarını da belirtmeyi ihmal etmiyorlar, Correa'nın demokrasiyi giderek kendi kişisel diktatörlüğüne dönüştürmesi, aynı zamanda iktidarda kalabilmek için de belli sermaye kesimlerine yaslanmak zorunda kalmasını önemli bir handikap olarak görüyorlar.

Bana göreyse Correa belki de kendine rağmen umudun simgesi olmuş bir kişilik. Yerliler yeniden yerliliklerine sahip çıkmaya başlamışlar onun döneminde. Yüzyılların aşağılanmışlığını üzerilerinden atmaya çalışıyorlar.

Haftaya Ekvador seyahatimize bir ara verip, memleketimizde oluşmuş kanaatlerin aksine pek de 'solcu' diye niteleyemeyeceğimiz, yeni Peru devlet başkanı olan, Ollanta Humala'ya bir göz atalım.

Mektubu bitirirken Çin Ansiklopedisine göz atamaya devam ediyoruz. Dikkatli okuyucular artık sayfa ve cilt numarası vermediğimi fark etmiştir. Çünkü yeni eklenen, eklenmeye devam eden maddelerle birlikte Çin Ansiklopedisi ucu bucağı belirsiz bir hal aldı. Ben de bu yüzden sayfa numarası vb şeyleri takip etmekten vazgeçtim.

Yandaşlığın Gizemleri: Malumualiniz elleri etekleri öpülen yüce kişilerin kaftanvari ipekten esbapları vardır. İşte ham ipek ipe dönüştürülürken, tam boyama işleminin bir öncesinde bir süre 'terbiye'edilir. İçinde terbiyeyi gerçekleştirdiğimiz bu sos ise çavdar mahmuzu alkoloidler, eroin ve kokain karışımından ve daha burada adını zikredemeyeceğimiz bir sürü kafa yapıcı preperaddan mütevellittir. İşte bu halis ipekten dikilen kaftana bir kere yüz sürmüş (terbiye sosu o kadar tesirlidir ki bırakınız dudağı bir ten teması dahi bağımlılık yapmak için yeterlidir) olan muhteremin zihnini bir huşu kaplamaktadır. Artık iflah olmaz bir biçimde şeşi beş gördüğü gibi, sürekli el etek öpme ihtiyacı hissetmektedir. Kaftanın sahibine göz ucuyla dahi kötü bakan olursa onu hemen orada gebertmek üzere dişleriyle bile saldırmayı göze alabilen bir mahlukata dönüşür. Böylelerini en iyisi görmezden gelmektir.

Kaftanı sırtından çıkaramayan "ulu" kişi mi, artık o ne oldum delisidir, aldırmayın savın başınızdan gitsin.Buralarda, benim için yılbaşı kutlamasının halı sıcaklar nedeniyle, her durumda bir başka oldu. Ne de olsa Güney yarı küresindeki ilk yılbaşımızdı. Ama buradakiler için yılbaşından çok Christmas önemli. Noel baba ise pek revaçta değil, sanırım o kıyafeti bu sıcakta kimse giymeye pek cesaret edemiyor. Günler öncesinden hazırlıklar başladı, bir telaş hali hissediliyordu. Bizim arife hesabı bir gün öncesi öğleden sonra dükkanlar kapandı, herkes geç kalmadan hediyelerini önceden almalıydı. Ertesi gün için de erzak tedariki yapılmalıydı, çünkü her yer kapalıydı. Eh biz de mecburen bu ritmin bir kısmına uyduk, akşam yeme içme (Arjantinliler genelde pazarları bizim mangala benzer asado diye adlandırılan bir parti tertip ediyorlar, et olarak büyük baş hayvan eti kullanıyorlar, bu kutlamada ise bu değişiyormuş, kuzu tercih ediyorlarmış) faslı ve hediyelerden sonra ise sabaha kadar sürecek olan havai fişek curcunası başladı. Sizin uyumaya ihtiyacınız olduğu falan kimsenin tabii ki umrunda değildi. Ertesi gün haberlerde bu bunama halinin eseri olarak yüz elli civarında yaralıdan söz ediyorlardı. Bu sene gene de şanslıymışlar, daha önceki seneler havai fişek kazalarında bir kaç 'şehit' bile vermişler. Benim içinse, havai fişek patlamalarına eşlik eden sıcakla birlikte uykusuz bir gece oldu.
Bütün bunları size mızmızlanmak için yazmadım. Bu durum gerçekten azınlıkta olan insanların halini aklıma getirdi. Christmas bir Hıristiyan kutlaması, bunu özellikle burada, hissettiriyorlar. Çünkü çoğunluk olan Katolikler için doğal olan da bu. Şimdi burada belki değil (çünkü burada Museviler, Ermeniler, Müslümanlar söyle ya da böyle bir getto yaşamı sürüyorlar, kendi hayat anlayışlarını bir biçimde yaşama olanağına sahipler) ama Katoliklerin çoğunlukta olduğu bir başka ülkeyi mesela Macaristan'ı düşünün, orada bir anne entellektüel insanların yazıştığı bir sitede derdini anlatıyor. Derdi şu: Christması kutlamak istemiyor, çünkü İkinci Dünya Savaşı'nın 'aziz hatırası'nın üzerinden çok zaman geçmemiş. Ebeveynlerinin Musevi oluşunun maliyetini her zaman hissetmiş. Ama çocuğu gittiği kreşte arkadaşlarının bu kutlama konusundaki sözlerinden etkileniyor, o da 'bütün iyi çocukların hediye aldığı bu kutlu günde' kendisinin neden hediye almadığı ve ailesinin neden kutlama yapmadığını sorguluyor. Gene de kutlama yapmak istemeyen bu anne, ne yapabilirim diye soruyor. Aldığı yanıtların hemen hemen tümü aşağılayıcı ifadelerle dolu. En iyileri geçmişe fazla takılmaması, bu günkü hayata ayak uydurması gerektiği falan gibi şeyler. Şimdi bu insan sizce aydın diye bildiği kişilerden aldığı cevaplara mı yansın, çocuğunun yaşadığı travmatik duruma mı?
Bir de bu durumun dini ya da milli değerlerin ağır bastığı başka ülkelerde nasıl yaşanabileceğini düşünelim. Bir arada yaşamı savunalım, diye ifade edilen, bir sürü kesim tarafından bir tekerlemeye dönüştürülmüş olan ve benimseniliyor görünen düşüncenin kendisinin aynı zamanda bir hegemonya tesisine yol açıp açmayacağını sorgulamak gerekir sanıyorum. Örneğin Arjantin'de bütün göçmen halklar kağıt üzerinde de olsa eşit. Görünürde her tür hakka sahipler. Ama aslında, buradaki demokrasi Katolik Kilisesi tarafından rehin alınmış vaziyette. Katolik sembolleriyle bezenmiş devlet kurumlarından hizmet bekleyen, katolik olmayan herhangi birinin halini düşünün, o da bu ülkenin vatandaşıdır, vergi verir, oy verir, isterse askerlik yapar vb (memlekette askeri vesayet diye tantana edenler, askerliğin kaldırılması için de biraz çalışsalar ne güzel olur) görünürde eşittir. Amma velakin Katolikler daha bir eşittir. Nasıl mı? Katolik Kilisesinin burada büyük bir gücü var, seçimlerin sonucu önemli ölçüde biraz da onlara bağlı. Bu yüzden hükümet olmak isteyen parti, biraz da onların elini öpmek zorunda. Demokrasinin mihenk taşı aynı kilise, cunta döneminde otuz bin kişi işkence yapılıp, öldürülürken de ne tesadüftür ki mihenk taşı olmaya devam etmiş. Şimdi ise özellikle Polonya'dan ithal ettikleri din adamlarıyla, kazara sıradan insanlar yaşarken, dünyanın da bir cennete dönüşebileceği gibi batıl itikadlara kapılmasn diye onlara 'yardım etmek' için ellerinden geleni arkalarına koymuyorlar. Tıpkı Türkiye menşeili, buralarda faaliyet gösteren muadilleri gibi...
Melezleşmek, belki ilk bakışta etnik ve dini ayrımcılığın ilacı gibi görünüyor. Çünkü sonuçta farklı etnik ve dinsel birleşmelerin kombinasyonu olacak olan yeni insan bütün geçmişine bir anlamda saygı duyarak, kör çekişmeleri kendi bünyesinde aşmış olacak. Ama burada unutulan şey, toplumsal yaşam biçiminin köklü olarak değişmesi de bu sürece paralel yaşanamazsa, bütün ayrımların kendisini yeniden üretmeye zemin bulacağıdır. Bir örnekle anlatmaya çalışayım. Malumunuz üzre bilim-kurgu romanlarında sonradan gerçek olan bir sürü olasılık öykü edilir. Bunlardan biri (sanırım F. Herbert'in Dune serisiydi) uzun zamandır kafamı kurcalamasını sağlayan, bir hikayeye el atmıştı. Bütün toplumsal eşitsizlikler olduğu gibi kalmıştı ama evren etnik olarak melezleşmişti. Gene birileri iktidardı ve iktidarlarının sürekliliğini üç dini (Musevilik, Hristiyanlık ve İslam'ı) birleştirerek sağlıyorlardı. Bu bana bir hayal gibi gelmiyor, şimdi değilse bile bir beş yüzyıl içinde böyle bir projenin kotarıldığını düşünün. Beş yüzyıl boyunca bütün yetkili ağızların bu melez dinin hak din olduğu doğrultusunda vaaz verdiğini var sayın. Sizce kaç fani kalır inanmayan?
Bütün toplumsal ayrımları ortadan kaldırma ütopyasının peşinde olmak yerine, bu gün sadece milliyetçiliği tu kaka eden, dini ise özellikle yücelten, politikaların destekleyicisi olmak, belki size zaman kazandırır. Ama bunun için Umre'ye de gitseniz, Almanya'da Noel'de patronunuz için dua da etseniz, o duanın ancak üç günlük hayrı oluyor benden söylemesi.
OLİGARŞİYE BİR GOL DAHA
Bu golü eşcinseller attı. İlk geçen aylarda  Buenos Aires'te Plaza De Mayo'da onuncusunu organize ettikleri geleneksel festivalleriyle dikkat çekiciydiler. Bütün gün televizyonlar festivali naklen yayınlamışlardı. Eşcinsel mücadelesine destek vermek için sol partiler de oradaydı. Bu arada, Arjantin'deki görece meşru konumlarını yasal evlilik hakkını elde ederek daha da bir pekiştirmeye çalışıyorlardı. Sorun özellikle, Katolik Kilisesinin politikacılara ve mahkemeye yaptığı baskılar sonucu bu güne kadar aşılamamıştı. Bunlara rağmen geçen hafta özel bir izinle, dünyanın en güney ucu olan Ushuaia'da Güney Amerika'nin ilk eşcinsel evliliği gerçekleşti. Böylelikle fiili olarak yasalar delinmiş oldu.
Haftaya görüşmek üzere...
Üniversitedeki öğrencilerim her şeyi hak ediyor doğrusu. Onların azmi, mesleği keşfetmek için gösterdikleri performans ve algı-analiz-yorum parametreleri günümüz gençliğinin  yeni anlatım-paylaşım biçimleriyle doğru orantılı gelişim gösteriyor günden güne

Sahne Sanatları bölümündeki Şan-Solfej derslerinde hocaları Yrd. Doç. Dr. Sevilay Çınar, Dramaturji dersinde hocaları Ata Ünal onlardan gururla söz ediyor ders sonralarında karşılaştığımızda. Onlar gibi ben de çok iyi biliyorum ki; içlerinde çok yetenekli olanları olduğu gibi, çalışarak inanılmazı başaran ve oynayacağı rolün karakterini iyi deşifre eden genç olanları da var... 'Bunlar hangileri?' sorusu akıllara gelse de, mezuniyetlerine kadar bir eğitimci olarak o isimleri söylememe ilkesini  benimsemişimdir. Tembellik yapanları da yabana atmamak gerekir, aşık olup 'dersleri asan', kurnazlıkla işin içinden çıkıveren, çok sık hastalanan, yaşı gereği olgunluk gösteren ve daha niceleri...

İşte böyle bir oyunculuk sınıfı ile karşılaşmışsanız da, heyecanlanmamak ve hemen bir oyun çalışmamak olmaz diyenlerdenseniz buyurun yazımızın kalanını bu bekleyişle hep birlikte okuyalım.

Uğur Altun, Dilara Akan, Ceylan Akış, Zehra Şahin, Furkan Sarı, Furkan Öncü, Mustafa Elbenim, Selim Tufan, Füruzan Çokol, Ali Yücel Küçük, Halil İbrahim Özcan, Oğuz Özel, Angel Rene Lofton ve İclal Aydın sınıfımızın oyuncu adayları diyebiliriz. Neden oyuncu adayları? Çünkü lisans eğitimlerinin bitmesine daha 3.5 yılları var. Ama onlar kendilerinden beklenen özverinin farkında ve hafta sonlarını da üniversite eğitimlerine ayıracak kadar, yani provalarda geçecek süreleri de hep eğitimin bir parçası olarak gördüklerinden gelecekten ve tiyatro mesleğinin bereketinden umutlu.

Bu umutlarının boşa çıkmaması için de biz eğitimciler var gücümüzle onlar için daha iyi neler yapabiliriz noktasında düşünceler geliştirmekteyiz. Tüm bu diyalogların repliklere dönüşeceği günlerin hayalini kurarken paralel bir duyuru anonsu ile irkiliyoruz. 15. Uluslararası Ankara Tiyatro Festivali'ne başvuruların başladığı günlerde olduğumuzu fark ediyoruz, umutların çiçek açması için bundan daha güzel bir zamanlama olabilir mi?

Hemen, öğrencilerime festivale gitmek isterlerse bunun olasılık dahilinde olduğunu dillendiriyorum. Onlar ise eğitimlerinin daha çok başında olduklarını hissettirse de çok istekli oldukları gözlerinden hemencecik anlaşılıveriyor.

Ertesi gün ilk provadayız. W. Shakespeare'den oyunlar seçiliyor, belli sahneler ayarlanıp okuma provalarına geçiliyor. Ezber provaları, teknik provalar derken, başvurumuzun 15. Uluslararası Ankara Tiyatro Festivali komitesince kabul edildiği haberi elektronik posta ile ulaşıyor elimize. Haber bizleri çok mutlu ediyor. Provalar hızlanıyor ve 'Shakespeare Oyunculuk Dersleri' adlı kolaj gösteri festival kapsamında, Yenimahalle Sahnesi'nde oynanacağı günü beklemeye başlıyor.

Ankara yolunda Pamukkale Seyahat'in otobüslerinde turneye doğru yola çıkan, daha 50 günlük üniversite öğrencileri, üzerlerindeki sorumluluğun farkında, yılların profesyoneliymişçesine özgüvenli davranışlarla başkente varıyorlar.

Oyun günü üstün başarılarını Bilkent ve Hacettepe Üniversitesi Tiyatro Bölümleri'nden gelen öğrenci kardeşleriyle de paylaşıyorlar. İstanbul Yeni Yüzyıl Üniversitesi Sahne Sanatları Bölümü öğrencileri daha ilk yıllarının ilk aylarında böylece uluslararası bir festivalde sahne alıyorlar, rol oynuyorlar ve ilk uygulama derslerini yapmış oluyorlar. Bizlere de gururlanmak, keyiflenmek ve alkışlamak kalıyor. Onlardan bir teşekkür de, eğitime verdiği destek nedeniyle Yeni Yüzyıl Üniversitesi'nin kurucusu Dr. Azmi Ofluoğlu'na gidiyor. Biz de üniversitede Sahne Sanatları bölümü olarak yeni oyunlarla yeni festivallerin yolunu gözlüyor ve ilk yıllarında sadece temel eğitim vererek, öğrencilerin pratik yapma fırsatını görmezden gelen diğer kurumlara inat, hem uygulama hem de festival fırsatını öne çıkardığımız için kendimizle gurur duyuyoruz.Macaristan'da yeni anayasanın kabulüyle birlikte orada yaşayan insanlar için daha zorlu bir hayat başladı. Yeni anayasayla mili ve manevi değerlere ağırlık verme adına daha baskıcı,katolik, totaliter bir yönelime girildi. Aslında bir süredir bu tür uygulamalar yürürlükteydi. Hükümetin en önemli icraatlarından biri, binlerce memuru bir daha görevlerine dönme olasılığını da ortadan kaldıracak şekilde, işsiz bırakmak oldu. Onların yerine ise yandaş kadroları aldı. Daha sonra olası yeni bir hükümette sayesinde vuku bulabilecek değişiklikleri de hesaba katarak, yandaş kadroların korunması için yüksek mahkemeden karar çıkardı. Avrupa İnsan Hakları Mahkemesi gibi kurumlar çalışma hakkını insan haklarından saymadığı içinde işsiz kalan insanların dövünmekten başka bir şansı kalmadı.

Fidesz hükümetini icraatlarına bir özet geçecek olursak, Sigorta sistemini değiştirdi, bu güne kadar biriken paraların faizinin üzerine yattı, artı bütün sistem hükümet kontrolü altına girdi. Devlete ait radyo tv benzeri medya kuruluşları özerkliğini kaybederek merkezi kontrol altına alındı. Ayrıca kalan medyaya yönelikte bir sansür kurulu oluşturuldu. Üç çocuk ve daha fazlasına sahip olanlara çeşitli sosyal kolaylıklar sağlandı. Alenen olmasa da kürtaj karşıtı bazı uygulamaları desteklemeye başladılar. Emeklilik yaşı daha yukarı çekildi. Silah sahibi olmak, taşımak kolaylaştırıldı. Ülkedeki çeşitli meydan sokak vb yerlerin adları değiştirilmeye başlandı. Avrupa Birliği'nin dönem başkanlığını da yürüten Macaristan'a Avrupa'nın diğer ülkelerinden, çeşitli parlamenterlerin kişisel düzeyde tepkileri oldu. Fakat o kadarla kaldı. Birleşmiş Milletler'se sadece kinayeli bir biçimde eleştirmeyi tercih etti. Halksa uzun bir aradan sonra sokağa dökülmeye başladı.

Ülke genelinde bunlar olurken, geçtiğimiz günlerde ülkenin kuzeyinde yer alan şarapları ve sükunetiyle ünlü bir kasaba olan Gyönyöspata'da huzur bozuldu. Romanlarla, Macarların bir arada yaşadığı bu kasabada olacakların işaret fişeği önceden çakmıştı. Ayın başında kara üniformalarıyla 2500 kişilik Jobbik(Irkçı parti) taraftarları yürüyüş yapmışlardı. Nisanın 16 sında ise orada kadınlı erkekli yeni bir grup sökün etti. Üzerlerinde askeri kamuflaj elbiseleri giymiş olan bu kişiler, kasabanın yakınında bir arazi satın alarak askeri eğitim yapacakları beyan ettiler. Kendilerini Vederö(koruyu güç)diye adlandıran grubun başında eski bir asker bulunuyordu. Gelişleriyle birlikte Romanlara yönelik sataşma ve tahrik çalışmalarına başladılar. Çeşitli kavgalar ve yaralananlar oldu. Bu kavgalarda Vederö üyeleri silah göstermekten çekinmezken, bölgede olan polislerse olaylar anında kaybolmayı tercih etti. Arada tutuklamalar oldu, fakat aynı zamanda 300 kadar Roman başka yerlere gitmek zorunda kaldı. İçişleri bakanı bu gelişmeleri tasvip etmediğini bir biçimde göstermesine rağmen, bütün bu olan bitenlerin hükümetin tercihlerinden bağımsız olduğunu düşünmek saflık olur. Geleceğe dair bir plan sahibi olamayan, ekonomik kriz içinde kıvranan , AB içinde 2. sınıf ülke muamelesi gören, ve 1930 ve 40'lardan devralınan faşist mirasta göz önünde bulundurulunca, bu ülkenin dinamizm uğruna bir iç düşman (Dış düşman olamıyor, çünkü baş dış düşmanları Slovakya ve diğerleri, AB üyesi)yaratmaktan başka şansı var mı?

Bu kadar despotizm muhabbeti yaptıktan sonra memlekettekine değinmeden geçmek olmaz. Onun için Borges'in bakımından geçmiş olan Çin Ansiklopedisi'ne başvuralım. Bakınız ilgili eserin 76. saifesinde ne buyuruyor:

Anadolu despotu: Gringogiller familyasından olup ve/fakat gölgesi onlar kadar hiçbir zaman uzayamayan, dolayısıyla kendinden başka gölge veren şeylere en azından hudutlar dahilinde tahammül gösteremeyen 'insanlık'mış, söğüt dalıymış, Allah yarattı demeden kesebilen bir mahlukat cinsidir. Tehlikelidir! Temsil ettiği Anadolu yamyamlarından bile daha açtır. İla nihayet eceli gelince gözü arkada gidecektir. Kurtulmak zordur. Hele hele o despot gitsin beriki otokrat gelsin diye sandığa giderek hiç olacak iş değildir.


İyi bayramlar, sağlıcakla kalın...Geçtiğimiz hafta buradan, Arjantin Cumhurbaşkanı Cristina Fernadez Kirchner (CFK), kızı ve birkaç yetkiliyle birlikte Ortadoğu bölgesine, ülke ziyaretlerinde bulunmak üzere yola çıkmıştı. Kuveyt ve Katar'dan sonra, son durak Ankara oldu. Resmi görüşmelerde konuşulanları sanırım basından izlemişsinizdir. Kısaca ben gezinin buradaki yankılarını size aktarmaya çalışacağım. Bu daha çok gezi boyunca bazı gazetecilerin Türkiye ve Ankara'ya dair gözlemlerinden oluşuyor.
 
İşin biraz magazin kısmıyla başlayalım. İlk olarak Kuveyt ve Katar'dan sonra Ankara onlara pek egzotik gelmemiş. Buenos Aires'e benzetmişler Ankara'yı. En büyük fark olaraksa oradaki soğuğa işaret etmişler. Ayrıca dil sorununa da dile getiriyorlar, fakat kafaları Arap ülkelerindemi kaldı, ya da bu notları önceden bir ön yargıyla mı hazırladılar bilinmez, bizim alfabenin farklılığından bahsediyorlar. Sokakta İngilizce konuşanın az olduğundan ve İspanyolca'yı kimsenin bilmediğinden yakınıyorlar. Daha sonra tarihi ve turistik değerlerimiz diye Ankara keçi ve kedisinden başlayıp, Kocatepe Cami'inden çıkmışlar. Sonra yeme içme faslına geçiyorlar, Körfez ülkeleriyle karşılaştırınca burada içki veren restoran bulmanın o kadar da zor olmadığını belirtmişler. Sonra kebapların içine düşmüşler.
 
Hayretlerine giden tek hadise ise kebabın yanında yoğurtla hazırlanan bir sosmuş, biraz ekşiymiş ama gene de hoşlarına gitmiş. Bunun nedeni sizin açınızdan anlaşılmayabilir, fakat burası her bir halta şeker katılarak yenilen bir memleket. Örneğin uluslararası markalarda dahi kullanılan şeker oranı burada her zaman daha fazla. Şeker tüketimi konusunda dünyada birinciler. Dolayısıyla yoğurdu da onlar için şekersiz hayal etmek epey zor.
 
Son olarak Türk Kahvesi'nin meşakkatleri ve meziyetlerinden bahsettikten sonra asıl müptelası olduğumuz çaya gelmiş sıra. Bunu Arjantinlilere anlatmak içinse, burada gün boyu içilen mate örneğini vermişler. Bu geziyi, hükümete muhalif Clarin gazetesi ise, CFK' in Sheraton'a bir geceliğine verdiği 1500 Eurodan bahsederek değerlendirmiş.
 
'Bir Numaranın İki Yüzü' başlıklı bir makalede ise Erdoğan'ın son dönem alkol konusundaki yasaklamaya yönelik çıkışı, Muhteşem Yüzyıl dizisine dönük tutumları, toplumu İslamileştirme girişiminin bir parçası olarak algılanmış. Genel olarak, ama özellikle son dönem söylemleri ise milliyetçi-islami bir yönelim içinde olduğunun göstergesi olarak değerlendirilmiş. Kimi kesimler tarafından da ülkeyi giderek faşistleştirdiği tespiti yapıldığı da belirtilmiş. Önümüzdeki seçimlerde CHP nin de kazanabileceğinden bahsediyor ki, bu bana ancak 'tabii insan aynı zamanda hayal de kuran bir mahlukattır' dedirtti. Olayın bir de neo-liberal ekonomik politikalar kısmı var ki, ona hiç dokunulmamış kelin tırnağı hesabı...
 
Erdoğan'ın ikinci yüzüne gelince, AB üyeliği için uğraştığının altı çizilmiş. Buna örnek olarak geçenlerde Newsweek'te yayınlanan 'Türkiye'ye İhtiyacınız Var' başlıklı yazı gösterilmiş. Bence bu konuda da yanılmışlar yazının başlığı bile aslında sultanımızın nasılda postasını koyduğunu gösteriyor, yoksa AB üyeliği için yapılması gereken işler içinde olduğunu değil. Olumlu yön olarak İspanya ile birlikte medeniyetler ittifakı meselesi ve son dönem Lübnan'a dönük girişimlerde sıralanan örnekler arasında.
 
Ermeni Toplumunun Bildirisi
 
Bu perşembe Arjantin gazetelerinin bazılarında Arjantin, Brezilya ve Uruguay'da ki Ermeni kuruluşlarının yayımladığı bir ilan yer aldı. İlanın başlığı: Mustafa Kemal 'Ataturk' y la 'modern Turquia' idi. Özetle, Mustafa Kemal'in fırsatçı bir politikacı olduğu Lenin, Fransa ve İngiltere arasında mekik dokuyarak herkese istediği sözü verdiği ama kendi bildiği yolda gittiği; Osmanlı ile birlikte başlayan Ermenilere karşı uygulanan soykırım sürecinin devamcısı olduğundan söz edilmiş.Büyük Felaket'e değinilerek, daha sonrada Cumhuriyet dönemiyle birlikte kalan Ermenilerin kimliklerinin de değiştirilmeye zorlandığı belirtilmiş. 1923 ten itibarense Kürtlerinde öldürülmeye başladığı ve bu güne kadar devam ettiği de öne sürülmüş. Ayrıca İzmir vesilesiyle Rumlara yönelikte katliamlar yapıldığı belirtilmiş. Sonra Talat Paşa'nın heykelinin de olduğu Şişli'de ki Hürriyet Tepesi anıtına gelmiş sıra ve Arjantinlilere şöyle bir soru sorulmuş, Almanya'da Einchmann ya da Himmler'in ya da Arjantin'de Videla'nın heykelinin olmasını düşünebiliyormusunuz denilmiş. (Bence bu soru yanlış olmuş, Almanya'yı bilmem ama burada başta Arjantin'in en büyük banknotu 100 pezo'nun üzerindeki Kızılderili soykırımcısı General Roca olmak üzere bir sürü katilin heykeli var.)
 
Tarihle ilgili çeşitli suçlamalar sıralandıktan sonra söylenmek istenen şey özetle: T:C. Osmanlı'nın devamıdır, bu yüzden T.C ne 'modern' diyemeyiz dolayısıyla M. Kemal'e de 'Modern Türkiyenin Kurucusu' diyemeyiz ifadesi kullanılmış. Ayrıca 301 ve Hrant Dink cinayetinin azmettiricilerinin hala bulunamamış oluşuna de değinilerek Arjantin'de yayınlanan kitap, makale, gazete vb tüm yazılı ve görsel medyada M. Kemal, T:C. ve modernlik ifadelerinin yanyana kullanılmaması istenmiş.
 
Tarihte olanlara ilişkin ithamların dikkate alınması öncelikle hepimizin sorumluluğudur. Çünkü hiçbir şeyin üzerini örtmek mümkün değil, öncelikle kendi toplumumuzun geleceği için geçmişle sağlıklı bir hesaplaşma şart. Bu bildiriyi hazırlayanlarsa (tabii Türkiye'ye dönük hazırlanmamış ama bence burası için bile sorunlu) bizi bir hesaplaşmaya sürüklemeyi istemekten çok, sanki ilelebed 'düşman' konumunda kalacağımıza dair bir ön yargıyla yüklü. Doğrudan mahkum eden bir dille sanırım tartışmak mümkün olmaz.
 
Ayrıca tartışmanın 'modernizm' üzerinden yapılıyor oluşu, ister istemez modern olan ne, kim, modern neden bu kadar kutsal gibi soruları karşımıza çıkarıyor. Hitler mi? Savaş bittiği halde ikinci atom bombasını kullanan Abd mi? Dünyayı kan gölüne çeviren ve bunu sürdüren Bush' mu Obama'mı? Ya da ya da o her şeylerin ötesinde olan ulu hakanımız mı?
 
Sağlıcakla kalın...Bu ara yaşanan büyük depremden dolayı Şili, Türkiye medyasında bir biçimde konu oldu. Kimi olası bir İstanbul depreminde, başımıza gelecekler üzerinden  değerlendirdi, kimileri ise Haiti karşılaştırmasıyla. Haiti'nin neden daha çok zarar gördüğünü anlamaya çalıştı. Bu konuda sanırım hemen hemen herkesin üzerinde rahatlıkla birleşebileceği durum, 1960 Şili depremi sonrası, burada kentlerin yeniden planlanıp (çünkü yapıların yüzde 90'ı zarar görmüştü) depreme dayanıklı tarzda yeniden inşaa edilmesi olmuştur. Haiti'ninse talihsizliği yoksul bırakılmasından ve dünyanın geri kalanının umursamazlığından başka bir şey değil. Haiti'deki deprem gibi, ABD ve benzerleri sayesinde yok yoksul, 'kaza'larını bekleyen milyonlarca insan var yeryüzünde.
Ben de bu hafta Şili-Arjantin-Türkiye, bu üç ülkede 'demokrasiye geçiş' sürecini ele almaya çalışacağım. Öncelikle tarihe dair kısa bir hatırlatma yapmak istiyorum. Şili'deki darbe, dönemin gereksinimleri açısından, görece erken hortlamış bir cunta olarak göze çarpıyor. Neo-liberal saldırıdan çok, Küba'dan sonra Şili'yi de kaybetme korkusu sanırım daha ağır basıyordu. ABD'nin o zamanki 'domino teorisi' diye adlandırılan düşüncesine göre, Latin Amerika'da 'kaybedilecek' bir ülke diğerini kolayca etkileyerek, bütün Güney'i düşürebilirdi. Çünkü Salvador Allende yönetimi 2. defa oylarını artırarak 1973'te tekrar seçilmişti. Birincisi, 1969'da kurulan, devrimci ve sosyalist solun seçim ittifaki olan Unidad Popular'ın bir yıl sonra gösterdiği ilk başarıydı. Özellikle bakır madenlerinde yapılan kamulaştırmalar, ABD açısından ve ülkenin egemen sınıflarınca ciddi bir rahatsızlıkla karşılanmıştı. Bu yüzden hükümet olmuş ama henüz gerçek bir iktidar olamayan sosyalistler, bir darbeyle (11 Eylül 1973) iktidardan uzaklaştırıldı. Binlerce ölümün müsebbibi olan cunta (her ne kadar intihar ettiği söylentileri yaysalar da) kendilerini silahıyla karşılayan S. Allende'yi de bir çarpışmanın sonucu öldürmüştü. Daha sonraki yıllarda Pinochet cuntası, ABD'nin desteğini özellikle uluslararası alanda  yanına alarak, ülkeyi bir toplama kampına çevirdi. Gerçekten de ülkenin ıssız bölgelerinde, mesela Patagonya'nın çöllesmiş alanlarında toplama kampları oluşturdular. Resmi verilere göre, 300 bin kişi gözaltına alındı ve işkenceden geçirildi. 3192 kişi ise öldürüldü.
Bu 'toplama kampında' özellikle 1978-80 arası uygulanan ekonomik politikalarla Şili adeta neo-liberalizmin deneme tahtasına çevrildi. Sıra 1976'da Arjantin'e gelmişti. Daha sonra ise Türkiye'ye. Her ülkenin darbe sürecinin kuşkusuz kendi özgünlükleri var. Ama değişmezleri de var: Egemen sınıfların ve ABD'nin desteğini almış olmaları. Ayrıca cuntayla birlikte uygulanan ekonomik politikalar.
Asıl konumuza dönecek olursak, Türkiye'de ve Şili'de çok partili hayata geçiş evrimsel bir süreç izledi diye nitelebilir. Her iki ülkede de darbe ciddi ve kalıcı bir direnişle karşılaşmadı. Burada Türkiye açısından, Kürt hareketinin itirazını, salt cunta karşıtı bir mücadele olarak göremeyeceğimiz için değerlendirme dışı tutuyorum. 'Demokrasi'ye geçiş Şili'de 17 yıl sonra (1990), Türkiye'de ise daha kısa sürede bu durum gerçekleşti. Ama Türkiye'de  sözde demokrasimizde 1984'te Meclis'te idamlar onaylanmaya devam ediyordu. Başbakan da meşhur liberal büyüğümüz Özal'dı. Aslında anlatmak istediğim şu: Şili'de de, Türkiye'de de cunta sonrası, ne yeni iktidarlar ne de halk, cuntayla bir hesaplaşma sürecine girmedi. Bizde cuntacılar hâlâ yargılanamazken, Şili'de ise İspanyol bir savcının girişimiyle Pinochet mahkeme karşısına çıkarılabildi. Binlerce ölümden sorumlu olan cunta mensuplarından sadece küçük bir kısmı yargıç karşısında ter döktü.
Arjantin'de ise cunta görece ciddi bir direnişle karşılaştı, önemli ölçüde PRT ve Monteneros gerillaları bu savaşı yürüttü. Sadece PRT saflarından 1.600 militan bu savaşta öldürüldü. İlerleyen yıllarda, Plaza de Mayo Anneleri'nin yaktığı ateş, halkın muhalefetinin cuntaya karşı gösterilerle artmasını sağladı. İngiltere'ye karşı yürütülen savaştaki Malvinas Adaları yenilgisinin bir payı olsa da, asıl olarak halkın yükselen muhalefeti 1983'te cuntanın yönetimi bırakmasına sebep oldu. Bundan sonrasıysa zorunlu askerliğin kaldırılması gibi bazı yapısal düzenlemelerle birlikte, cuntaya bir biçimde katılmış olan, hiyerarşi içerisinde yeralan askerlerin bu güne kadar süren yargılanmaları oldu. Hâlâ bazılarının kaçak yaşamak zorunda kalması ve onları adım adım takip eden aranıyor ilanları gazeteleri süslüyor.
Türkiye'ye bakacak olursak, hiç kuşkusuz son dönemde 'askeri vesayet rejimi'den kurtulma üzerine bolca laf ediliyor. Birinci problem, sorunun tanımının yanlışlığı. Osmanlı'dan beri olagelen devlet geleneğiyle bağlantı kurarak tarihi yorumlamak bana fazlasıyla kolaycılık gibi geliyor. Bu tarihsel derinliğe sahipmiş gibi görünen bakış açısı, her nedense, darbelerin somut olarak yaşandığı konjonktürü ve benzer ülkelerde yapılan cuntaları, bu çözümlemelerinde bir yere oturtmuyorlar. Örneğin, Honduras'ta yakın zamanda yapılan darbe bu muhteremlerin zihinlerinde nasıl bir yer işgal ediyor, bu benim için merak konusu. Olgunun adını doğru koymak lazım, bu sömürge tipi faşizmdir, olan bitense bunun tezahürleridir.
Son dönem güya sürmekte olan hesaplaşmaya gelince, öncüsü polis olan bir demokratikleşmenin ufkunun da ne olabileceği aşikârdır. Bir de buna demokrasi havarisi diye askerin önünde donla gezmesi dışında başka bir mahareti olmayan, ama Birinci Körfez Savaşı'nda 'bir koyup, üç alacağız' diye başkalarının kanı üzerine caniyane hesaplar yapabilen birinin ileri sürülmesini de ekleyince, varın gerisini siz hesap edin. Doğramacı mı, umacı mı onu anımsatmama bile gerek yok sanıyorum.
Çuvaldızı safhasına gelince, TEKEL direnişinin birçok insan için neden bu kadar çekici olduğunu düşünmüşünüzdür sanırım. Bence mücadeleye katılan insanlar aynı zamanda orada psiko-sosyal bir süreç yaşadı. Düzenle olan çatışmaları içerisinde ve bunun paralelinde kendileriyle hesaplaştılar. Bu anlamda inandırıcıydılar. Bu yüzden, bir sürü insan onların çadırına 'sığınmaya' çalıştı. Peki sol, inandırıcı olamama haline ne gibi bir çözüm bulmayı düşünüyor acaba? Yoksa önemli bir kısmının zaten böyle bir derdi yok mu? Halbuki kitaplarımızda yazar, başka ifadelerle de olsa, düzenle hesaplaşmamızın, kendimizle yüzleşmekten ayrılamayacağı. Ya da bugüne kadar olduğu gibi pragmatizme bulanmış,eski zaman hikâyeleriyle idare etmeye devam mı? Ama bunun ne kimseyi marjinallikten kurtaracağı, ne de etrafta olan üç-beş genci, bu masalların uzun bir zaman idare edemeyeceği de aşikârdır...
Haftaya görüşmek üzere, şimdilik hoşçakalın.
'Parçalı yaz aslanım' dediler, dinlemedim. İnadına inadına blok yazılara verdim kendimi. 'Oğlum köşe yazarlığı kısa kısa yazmaya doğru gidiyor' dediler, kulak asmadım, uzun uzun anlattım meramımı. Ama bu hafta teslim oluyorum. Köşe yazarlığının nereye gittiğini çok umursadığımdan değil, anlatacak mevzu çok. Sayfayı yapan arkadaş parçaları güzelce ayırmayı başarırsa tek rakibim Ahmet Hakan bundan sonra...

***

Önceki gün Sabah gazetesinde bir başlık: 'Ameleydi, aslan oldu.' Tövbeler tövbesi deyip bakıyor insan ister istemez. Hemen altbaşlığı olduğu gibi alıntılıyorum: 'Futbol altyapısı olmayan ve 19 yaşına kadar inşaatlarda sıva ustası olarak çalışan Arjantinli Culio'nun rüyası gerçek oldu. Romanya'da Cluj'da parlayan Tangocu, Hagi'nin referansıyla dün G.Saraylı oldu.' Culio'nun yazarken çift tırnak var ya yukarıda, onu yanlışlıkla yapmadım, altbaşlıkta aynen böyle yazılıyordu. Ayrıca spottaki kötü Türkçe de tamamen gazeteye ait. İki kere üst üste 'oldu' diye cümle bitirmelerinin müsebbibi de ben değilim. Ve ayrıca başlıkta 'ameleydi'den sonra virgül koyma saçmalığıyla da bir ilişkim yok, sorumlu Sabah'ın spor servisi. Şimdi bir başlık ve iki satırlık spotu bu kadar hatayla tamamlayan arkadaşlar Culio'nun bir vakitler inşaatta çalışmasını aşağılıyor öyle mi? Amele diyerek... Emeği aşağılıyor öyle mi? Valla Culio inşaattan çıkıp, 'futbol altyapısı olmadan' futbolcu olmayı yine iyi başarmış. Kariyerinde bir Independiente deneyimi var örneğin. Yukarıdaki spotu yazan, Sabah gazetesinin manşetine 'Ameleydi, aslan oldu' başlığını atan arkadaşa da ben bir meslek ve bir kariyer planı uygun gördüm ama hadi onu da söylememiş olayım.

***

Yeni transferinin bir vakitler inşaatta çalışmasını ayıp bir şeymiş gibi aşağılayan güzide memleketimde pek tabii ki futbolun o güzel yüzünü bizlere hatırlatan inşaat işçisini işten atarlar. Hikaye malumunuz; Galatasaray'ın yeni stadında iki işçi arkadaştan birisi Galatasaray atkısıyla poz verince diğeri de Fenerbahçe atkısı açıyor. Bunun üzerine de işinden kovuluyor. Cem Dizdar önceki gün Milliyet'te pek güzel söylemiş: 'Aslan yattığı yerden belli olur.' Sahiden de öyle. Mabet'i stadyum olan memleketin 'kutsal'ı hoşgörü olacak değil ya... Kovarsın gider. Oysa ki biri Galatasaraylı, diğeri Fenerbahçeli iki arkadaşın, harcını beraber kardıkları bir mekanda birbirleriyle tatlı tatlı atışması tam da futbolu anlatmıyor mu bize?

***

Bu kadar saçmalık içerisinde iyi bir şey yok mu peki? Olmaz olur mu! Ernst sözleşmesini 2014'e kadar uzatmış, daha ne olsun. Ernst'in, Ernst gibi olmanın bir karşılığı var hayatta. Kariyer hırsıyla değil işini yapmanın sorumluluğuyla hareket etmek demek Ernst. Zorlama değil elinden geldiği kadar yapabilmek, artist değil fonksiyonel olabilmek demek... Sahaya baktığınızda, tıpkı Matrix filmindeki gibi olan bitenin ardındakini görebiliyorsanız dikkatinizi çeker bu tip oyuncular. Ve sadelikleriyle sizi büyüler. Hemen yanındaki arkadaşa güvenle aktarılan bir pas, vücut vücuda uzun süreli bir mücadele, kaybedilen topun ardından uzun bir depar, büyük baskı altında taca atılan bir top... Futbol minimalisti bu adamın bizim ligimizde olması ne güzel. Ernst'i izleyip sadece ayaktopunda değil hayatta da güzel insan olmayı öğrenmek mümkün. Şükür ki 2014'e kadar buralarda.

***

Futbol dışı bir mevzuyla bitireyim. Derya Büyükuncu tartışması var bir süredir, duymuşsunuzdur. Milli yüzücü, Dünya Kısa Kulvar Şampiyonası'na 'Yok Böyle Dans' yarışmasına devam edebilmek uğruna mı katılmadı? İşin hiç burasında değilim. Katılmadıysa cezası varsa verilir veya kendisi havuza veda eder, falan filan... Fakat Derya Büyükuncu'nun ben kendisini bildiğimden beri sürekli 'Kimse bana yardım etmiyor' diye ağlamasına dayanamıyorum. En son 'Ben 30 yıldır pislik içinde yüzüyorum' demiş Derya. Böyle bir sporcu tipi var. 'Elimden tutan yok' tipi sporcular bunlar. Hep bir ağlama... Sadece ağlama olsa yine iyi. Bir de 'Ben efsaneyim', 'Beni herkes istedi', 'İlgiden numaramı değiştirdim', 'Bir numaraydım' lafları mevcut ki, böyle ego düşman başına. İnsanın içinden böyle dolu dolu 'Yapmasaydın arkadaşım o zaman' demek geliyor. Bir de kendisini beğenmeyenleri 'Açın kitapları da başarılarımı araştırın', 'Sokaktaki adam ne yaptığımı bilmez' diye eleştirmiyor mu!Kartal diyarı adeta 'hacılıklar' için yaratılmış. İlk hacı olma durağımız başkent Cuidad de Mexico'nun tarihi meydanıyla başlıyor. Zocalo sanki, daha önceden ağırladığı Pancho Villa ve Emiliano Zapata'nın halk orduları ya da bizim Zapatistalar tarafından doldurulmayı bekliyor. Epeyce genişçe olan bu meydanı tarihi binalar çevreliyor. Bunların başında başkanlık sarayı yer alıyor. Arjatin'de olduğu gibi burası aynı zamanda bir müze işlevi görüyor. Bol bol turist akınına uğruyor. Girmeden önce merak ediyorum acaba Casa Rosada'da Che'nin fotosu olduğu gibi burada da Meksika tarihinden devrimcilerin bir şeyleri olabilirmi diye. Bu iştah daha girişte bekleşen, Amerikan askeri vari bir bölüğün 'ihtişam'ıyla kesiliyor. Evet "bazılarının komşusunu seçme şansı yok"(C. Fuentes) maalesef, özellikle askerlerin komutanı pozisyonundaki kara gözlüklü, palaskasız dolaşan muhterem ( Bu aynalı gözlük işi sanırım suçluların gözlerini gizlemeye yarıyor ama palaska takmama hadisesini çözemedim. Erlere, eşek ve atlarda kullanılan bu palanı andıran şeyi kullanmak zorunlulukken bunların üniformalarını salıvermeleri neye işarettir, yoksa arpa fazlamı geliyor acep?) tıpkı Afganistan'da ki, Irak'ta ki ya da bizim memleketteki muadillerini andırıyor. Kara gözlüklerin aynasında erler bir törene hazırlanıyorlar...
Önce her tarafı ekranlarla kaplı bir salona alınıyoruz. Meksikanın 'varlığı'hareketli bir müzik eşliğinde sunuluyor. Ama nedense sanattan eser yok. İkinci kısım daha önemli. Merdivenlerden çıkarken Diego Rivera'nın en tepede Marx'ın yer aldığı Meksika tarihini anlattığı duvar resmiyle karşılaşıyoruz. Dünyada yaygın kültür içinde üçüncü eşi Frida Kahlo'nun gölgesinde kalmış olan bu büyük devrimci sanatı ve mücadelesiyle Meksika ve dünyanın bir çok yerinde ayakta kalan epey iz bırakmış. İlerleyen koridorlar bizi başka duvar resimleri, tablolar, heykeller ve Meksika 'soluk benizli' tarihinin çeşitli kültürel ögeleriyle buluşturuyor. Biz turumuzu tamamlarken kara gözlerin aynasındaki haki renkliler ise bir gringo marşına borazanlarından ve trampetlerinden döktürmeye başlıyorlar. Bun bizim oradan çıkış adımlarımızı çabuklaştırıyor.
Bir sonraki durağımız ilk hacılık makamına ereceğimiz, hemen meydanın biraz arkasında kalmış olan Aztek İmparatorluğu'nun ana tapınağı. Buranın en önemli özelliği, aynı zamanda bu gün Meksika bayrağında yer alan sembolün, kaktüsün üzerinde yılanı yakalamış kartalın  görüldüğü yer olması. Aztekler aynı zamanda burayı dünyanın merkezi ilan etmişler. Bu tapınak binasında gerçekte geriye fazla bir şey kalmamış. Tapınak binasını gezerken taştan çeşitli hayvan sembollerine oralarda gezeleyen iguanalar eşlik ediyor. Bir yandan da hemen arka sokakta seyyar satıcılara anonsla yapılan İngilizce tedrisatına kulak kabartıyoruz. Meksiko şehri yüksekte kurulması, içinde bulunduğumuz mevsim kış olmasına rağmen gündüz güneş altında durulur gibi değil. Sanki taş yığınları fırın etkisi yapıyor. Müze kısmına kapağı atmamız her açıdan ferahlatıyor. Meğer asıl kalıntıları buradaymış, başta Aztek takvimi olmak üzere eşsiz bir sürü esere göz gezdiriyoruz.
İkinci güne kısa bir şehir turuyla başlıyoruz. Guadalupe Meryemi adına yapılmış tarihi bir kiliseyi ziyaret etmek hasebiyle yola çıkıyoruz. Ama kiliselerin(Asıl tarihi kilisenin yanı sıra farklı tarihlerde yapılmış iki kilise daha var. Birisinin yapımı belli ki  daha yakın zamana ait. Duvarları altın revaklarla süslenmiş.) olduğu bölgenin mahşeri bir kalabalıkla kuşatıldığını görüyoruz, aynı zaman da yer yer çadır öbekleri de göze çarpıyor. Meğer o gün özel bir ayin zamanıymış. Ülkenin çeşitli yörelerinden yoksullar günlerdir oralarda bekleşiyorlarmış. Yöresel kıyafetler eşliğinde esmer ve çatlamış dudaklar ilahilere eşlik ediyorlar. Biraz ilerleyince karnını doyurma telaşındaki, tortillarının arasına bir şeyler dürüp ağzına tıkıştıran çocukların neşelerine tanık oluyorsunuz.
Günün geri kalanında, kuzeyde, şehirden bir kaç saat uzaklıkta olan Aztek piramitlerinin olduğu bölgeye ulaşmak yola çıkıyoruz. Zaman zaman yolun ortasında ağaçlar karşımıza çıkıyor. Şoför çok çevreci olduklarını o yüzden bunların kesilmediğini söylüyor, o bundan bahsederken, karşı tepelerdeki cılız çam ağaçlarının arasında bir yangın başlıyor. Havanın çok kuru ve sıcak olması nedeniyle bu tip yangınlar çok olurmuş. Otoban 25 milyonluk bu kenti taşımaya yetmiyor, genelde bir trafik yoğunluğu hakim. Kentin biraz dışına çıkınca nüfusun önemli bir bölümünü barındıran "Paraşüt kent" le yüzleşiyoruz. Bunlar bizim gecekondular gibi, ama gri briketlerle örülmüş. Yeşilden zerre iz yok. Bir zamanlar kayalara oyulmuş pueblolarda yaşayan yerlilerin evlerini andırıyor. Bunların çoğu alt yapı hizmetlerinden mahrum. Şoförümüz  vergi vermiyorlar diye arada homurdanıyor. Belki tek şansı bir işinin olması, belki de akrabalarından bir kısmı paraşüt kentte yaşıyor, ama ona ne gam...
Yol üzerinde bir yerli kooperatifine uğrayıp mavi agave kaktüsünün marifetlerine tanık oluyoruz. Zamanında bir tür kağıt elde ediliyormuş. İğne ve iplik olarak kullanılıyormuş. Şimdi ağırlıkla tekila ve mezcal üretiminde değerlendiriyor. Hazır laf tekiladan açılmışken bir efsaneye son vermekte yarar var. Tekila şişesinde kurt yok. Ama mavi agave dışında başka kaktüs çeşitlerinden yada onunla karıştırılılarak üretilen daha umum bir içki olan mezcalin içinde akrep ya da kurt oluyor. Bu kooperatif yöredeki madenlerden çeşitli Aztek sembolleri üretiyor. Arada bir zamanlar Azteklerin protein kaynaklarından biri olan küçük köpekleri de görebilirsiniz.
Teotihuacan antik şehrinin etrafında bulunan, Güneş ve Ay piramitlerine gelince kapısında bu bölgenin yeni kanun gereğince özelleştirildiğini yakın bir tarihten itibaren yeni uygulamaların başlayacağı duyurulmuş. Allah sonumuzu hayrede demek geldi içimden. Bir taraftan da bir fantezi, mesela, devletlu büyüğümüz hızını almamış, Sultan Ahmet Cami'ni özelleştirmiş, sakalına hürmeten yandaş bir büyüğümüzü oraya hoca olarak atamış, o muhrem şahısta  makamının hakkını vermek uğruna her gün hatim indirir, sabah-akşam vaaz verirmiş. Kapıda da müşteri pardon mümin kardeşlerimizden bilet kesilirmiş, Cami dolar taşar hatta yarı bilet parasına mümin kardeşlerimize, sine vizyon yayını yapılan park içine seccade serme izni verilirmiş...Endişe buyurmayınız bu rüyaya amin demedim.
Dünyanın üçüncü büyük piramidi olan Güneş Piramidi, uzunluk 222m., dikine yüksekliği 70m. 248 basamaktan oluşuyor, ağırlığı ise  tahmini olarak 3 milyon ton. Ay ve Quetzalcoatl piramitleri daha küçük. Bu arkeolojik bölge önemli ölçüde restore edilmiş ve hala çalışmalar devam ediyor. Piramitlerin tepesi serinlemek için bire bir. Zamanında bölgenin ihtişamlı bir kent olduğu açık. Ama bu görkemi kilometrelerce uzaktan volkanik bir dağdan taşıyan insanların ve hayvanların kan ve ter içindeki hali istertemez aklınıza düşüyor. Bir de aşağıda güneşin altında turistlere sürekli bir şeyler satmak için çırpınan insanların çaresizliği...


Not: Annemin kaybı nedeniyle, başta Bir Gün olmak üzere ilgi gösteren bütün arkadaş ve dostlara teşekkür ederim.
El Calafate adını bölgede bulunan bir tür yemişten alıyor. Yüzyılın başında henüz buralarda in cin top oynarken sadece irtibat bürosu, konaklama vb birçok işlevi bir arada barındıran bir ev varmış. (Ki bu ev hala korunmakta ve sergilenmekte.) Evin yanında da El Calafate adı verilen dikenli, meyvesi olgunlaşınca siyaha yakın bir renk alan, bol çekirdekli, çalımsı bu ağaçtan bulunurmuş. Neyse gel zaman git zaman, ahalinin randevu verirken ille de ağacın ismini zikretmesi sebebiyle, burası o adla anılır olmuş. Şimdilerde bu meyvenin reçel, dondurma ve tatlılarının yansıra, likörü de üretilmekte. Tabii bütün bunlar turizmden başka bir geliri olmayan, kasabanın sergileyebileceği nadir yerel ürünlerden biri. Bir de söz uydurmuşlar, El Calafatenin tadına bir bakan, mutlaka Patagonya'ya bir daha gelir diye, ne diyelim hadi hayırlısı.

Calafate Arjantin'in güneyindeki sondan bir önceki eyalet olan Santa Cruz'da bir kasaba/şehir. Havaalanı var. (Buraya yaz aylarında günde on iki sefer yapılıyormuş, kış ise bu sayı beşe düşüyormuş.) Ama küçüklüğü bir kasabanın boyutlarını zorlamıyor. Zaten ağırlıkla kasaba sadece yazları yaşıyor gibi. Hava yine beklediğimizin aksine sıcak ama en azından kuru. Burası ününü kenarında bulunduğu Lago Argentino diye adlandırılan gölün uzantılarında yer alan buzullardan alıyor. Bunlardan en heybetlilerinden biri Perito Moreno buzulu. Görünen yüksekliği 70 metre, aşağıda da artı bir 120 metre daha olduğu söyleniyor, cephe uzunluğu 5 kilometre, toplamda kapladığı alanın başkent Buenos Aires'ten daha büyük olduğu da anlatılanlar arasında. Buzula tepeden bakınca sanki insan sıralarını andırıyor, ama bunlar yürürken sağ omuzlarıyla uçta kalan kısmı göle doğru itiyorlar. Bu da ister istemez bu cenahtaki buzulları suya döküyor. Bu kırılma ve suya çarpma sesi bazen bir patlamayı andırıyor. Gezgin kısmı ise pusuya yatmış, belki de üzülmemiz gereken bu durumu görüntülemek, ses kaydını yapmak vb işler için zevkle iç çekerek ve gözlerini ovuşturarak (uykusu gelmeyeceğine göre, herhalde gördükleri maviliğe inanamıyor) bekliyor. Üzülmek diyorum çünkü dünyanın 'sigortalar'ı eriyor. Perito Moreno haricinde kış aylarında hacmini artırabilen buzul kalmamış. Giderek daha küçük alanları işgal eder hale geliyorlar. Bazıları bu yüzden ziyarete kapalı. Arjantin basınında yer yer eski buzul alanlarının şimdi çölleşmiş görüntülerine rastlamak mümkün. Sorunlu bir durum, ister istemez ne kadar tedbir alınırsa alınsın turizm denilen hadise buralara zarar veriyor.

Kent yaşamı daha önce belirttiğim gibi turizm etrafında dönüyor. O anlamda burası Arjantin'in bir çok yeriyle karşılaştırıldığında bir gastronomi cenneti. Patagonya'nın bütün nimetleri ve ev yapımı biralar güzel. Rahmetli Nestor Kirchner'de yaz ayları buradan ayrılmazmış. Zaten yaşama burada veda etti. Şehrin yakınlarında bir evi var. Bazı yerlerde ona teşekkür eden pankartları hala varlığını koruyor. Kasabanın biraz açığında bir de 'kuş cenneti' bulunuyor. Laguna Nimez'de başta filamingolar olmak üzere otuzun üzerinde kuş çeşidini izlemek mümkün.

Meçhul Türk'ün burada bıraktığı izlere gelince, elbette buradan da geçmişiz, internete buraları anlatan muhtelif bloglar var. Bir yerleri ararken El Turco diye kendine ad takmış bir kasap dükkanına rastladım. Tabii içeri daldım hemen, araştırmacı gazetecilik gereği. Onlar benim bir Patagonya koyunu budu sardıracağımı umarken, ben başladım kim buranın sahibinden. O da çıka çıka dededen Arap bir hem şerimizmiş. Hevesim kursağımda kaldı nitekim meçhul Türk'ü burada da yakalayamadım. Sonra gittiğimiz restorandaysa panoya İstanbul'dan kartını bırakan bir ham fendinin ismine nail olduk. Vesselam varız endişe buyurmayınız...
Haftanın yazılamasına gelince, epey gözden ırak bir yerdeydi sanırım okuyunca sebebini tahmin edersiniz.
'Devlet şiddet kullanınca, kanunların gereğini yapılmış oluyor, sıra bireye gelince 'suç' işlemiş oluyor'
Bir süredir Arjantin basınında Nestor Kirchner'in yeni bir Chavez olmak istediği doğrultusunda haberler çıkıyor. Bu meseleyi kapak yapan dergi Noticias'ı ben de merak edip inceledim.
Noticias öncelikle Amerikan çıkarlarını kollayan bir dergi. Kirchner üzerine değerlendirmeyi, bir sürü ünvanı olan birkaç akademisyen ele almış. Ama işin açıkçası (belki sağ yayınlardan uzak kaldığımdandır) böylesine ayrımcı ve ırkçı bir dile epeydir şahit olmamıştım. Bahse konu kişiyle hiçbir ilgisi olmamasına rağmen aynı yazı içinde Müslümanlara bile küfretmeyi becermişler.
Her neyse habere geçelim, iddia şu ki: Nestor Kirchner 2011'de gerçekleşecek seçimleri alabilmek için kendini daha solda tanımlayacak ve giderek Chavez'e benzeyecek. Bunun için de yanına Ernesto Laclau ve Rafael Folloiner'i ideolog olarak aldığı belirtilmiş. Chavez'e benzetilmesinin aslında ana nedeni Clarin grubuna karşı yürüttüğü savaş. Bu hali hazırda güçlü bir biçimde seçime giremeyecek sağ kesimleri fazlasıyla rahatsız ediyor. İkinci nedense tabi 'ideologlar'ı. Ernesto Laclau ve R. Folliner. E. Laclau ülkemizde İletişim Yayınları tarafından basılan 'Sosyalist Strateji ve Hegemonya' kitabı sayesinde iyi kötü zamanında tanındı. 60'larda Arjantin Troçkizmi içerisinde yer alan, Laclau daha sonra kariyerini Oxford'da sürdürür, burada yavaş yavaş kendini post-marksist olarak adlandıracağı döneme doğru yol alır. Politik etkinlik olarak bir ara Carlos Menem'in yanında gözükür. Şimdilerde ise N. Kirchner. Diğer ideolog Rafael Folloiner ise Ejercito Revolucuonario del Pueblo (Halkın Devrimci Ordusu) saflarından geliyor. Ama hiçbir zaman eline 'metal aletler' almadığını söylüyormuş. Aslında onun rolü daha çok piqueteros ve insan hakları hareketlerini kontrol etmek ve Chavez'e olan yakınlığı olarak değerlendiriliyor. Bu haberin nedeni ne olabilir? Bu haber biraz ayar verme, biraz santaj kokuyor. Özetle Kirchner'e, pek de öyle bir niyeti olmasa da, bölgedeki ABd çıkarlarıyla çatışmaması salık veriliyor.
Peki aslında Nestor Kirchner kim? En yalın tanımlamayla o bir 'komisyoncu'. Siyasete Santa Cruz'da başlıyor bu bölge petrol alanı. Uzun bir süre fiili rolü buradaki uluslararası petrol şirketlerinin sözcülüğü oluyor. Arjantin'de yaşanan 2001 ekonomik krizi onun için bir fırsat teşkil ediyor, milliyetçi ve popülist söylemleri sayesinde iktidara geliyor. En önemli avatajı ise bizdeki muadili Türk-İş'ten çok daha güçlü olan CGT'yi kontrol edebiliyor oluşu. İktidarı sırasında halkın ağzına bir parmak bal çalarken, bütün alanlarda özelleştirmeye gidiyor. Elektirik, iletişim, su, gaz, sağlık, eğitim, petrol, altın, metro vb şeyler bunların başında geliyor. Bütün bu özelleştirme süreçlerinden de komisyonunu tabii ki alıyor. Bu yüzden hangisi daha çok götürmüştür bilemem ama ulu hakanımızla yarışır. Bu süreçlerde Peronistler sermaye çevrelerine yeterince güven veriyorlar ve onların temsilciliğini ikinci hükümet döneminde de (yani eşi Cristina Kirchner de) başarıyla sürdürdü. Uzlaşamadıkları en önemli varlıklı kesimse büyük toprak sahipleri. Kilisenin çoğu zaman çıkışları onların derdini terennüm ediyor.
Bizim açımızdan acı olan şu, E. Laclau ve R. Follnier'in durumları. Ya da kısaca aydın denilen insan kısmının dramı. Aydınlar değiştirme denilen etkinliğin bir öznesi olarak kendilerini tanımlayamadıkları sürece ister istemez bir oluş halinden çok 'duruş'u seçiyorlar. Söz'ün kendisine verdikleri abartılı önem sayesinde sanırım bunu çoğu zaman farketmiyorlar. Neticede bu duruş hali şu ya da bu gücü desteklemekle sonuçlanıyor. Kendilerinin bizzat yaptığı bir işten çok,bir parçası, aslında nesnesi oldukları bir sürecin içinde yuvarlanıp gidiyorlar. Bir zamanlar sosyalizmi nasıl mümkün kılarızı konuşurken ya da onun için savaşırken şimdi bakmışsınız, siz başka adlar taksanızda, uluslar arası sermayenin/otantik sermayenin iktidarını sürdürmesi için gecelerini gündüzlerine katıyorlar.
Gringonun gölgesi 'kolay olsun' diye 21. yüzyıl dediğimiz çağda, fazla uzadı. Bu günlerde Libya'nın üzerinde. Ama bu gölgenin belki de tek yapmadığı şey güneşten korumak. Bir kere üstünüze düşmeye görsün, ölüp kurtulursanız ne şükür. Kimisi için beyin kanamasına yol açar. Kimilerinde ise ateşli sayıklamalara seraplar eşlik eder. Her ne kadar 'kurtarıcılar'dan nefret etseler de, gringonun gözünde kahramanlarını görürler.Yine de gölgelerin uzaması ikindi vaktine işaret eder. Nihayet o yakıcı güneşte bir süre sonra batacaktır.

Meksika'nın neredeyse tepesinden hiç eksik olmayan bir beladan bahsediyoruz aynı zamanda. O cengaver tüketim demokrasisi meraklısı muhteremlerin görüpte kına yakabileceği bir coğrafyadan. Abd ile yapılan anlaşmalar sayesinde hemen hemen vergisiz ve gümrüksüz Amerikan mallarının serbestçe dolaştığı, dolayısıyla sanayi vb. üretimin sıfırlandığı ya da çalışma hayatının ucuz iş gücüne indirgendiği, parası pul olmuş, petrolleri uluslar arası tekeller tarafından hortumlanan, icabında doğası onlar tarafından kirletilen(Meksika körfezindeki petrol yıkımı buna en yakın örnek), meclisinin, kuzey sınırındaki duvarlar yetmezmiş gibi, Abd ye karadan ve havadan Meksika topraklarının kuzeyini denetleme silah kullanma yetkisi veren, hemen sınırlarının berisinde sürekli (cesetlerin çoğunluğunu kadın olduğu) toplu mezarlar bulunan bir memleketten. Yani, 'politik yamyamlık dünyanın her yerinde var ama bir tek Meksika'da halkın cesedi iki yüz çeşit acı biberle çeşnilendiriliyor.'(C. Fuentes)

TROÇKİ VE KAHLO MÜZELERİ

Biz genede bu iç karartıcı mevzu bahisten Cuidad de Mexico'daki 'hacı olma' uğraşımıza dönelim. Bu doğrultuda bir sonraki durağımız Troçki'nin müze evi oldu. Müzeyi bulmak bizi bir hayli uğraştırdı. Sokakların düzensiz numaralandırılmaması, yaygın bir ününün olmamasının yanısıra evin görünümünün genel olarak mütevaziliği onu gözlerden gizliyordu.

Müzenin ilk iki bölümü ağırlıkla Troçkinin bazı hatıra eşyaları, ölümünden sonra yapılmış resim, karikatür vb şeylerin yanısıra Troçki'nin hayatından kesitleri sergileyen fotolardan oluşuyor. Bunların arasında Büyükada zorunlu ikameti esnasında çekilmiş olanları da var. Asıl yaşamış olduğu alana gelince salon ve aynı zamanda çalışma odası olan kısım kitaplarla kaplı. Dönemin teknolojisinin el verdiği eşyaların yanısıra bir ses kaydetme cihazı, diktafonda mevcut. Bu tek katlı evin diğer odaları ise yine kitapların da olduğu alabildiğine mütevazi yatak odalarından ibaret. Evin bahçesinde ise Troçki ve sekreteri Natalia Sedova'nın üzerinde orak çekiç ve kızıl bayrak bulunan mezarı göze çarpıyor.

Bahçede hayvan kafeslerinin yanında, (o Meksika kışının sıcağında nasıl olduğuna bir türlü akıl erdiremediğim şekilde soğuk olan) bir video gösterim salonuna giriyoruz. Burada Troçki'nin hayatı ve Meksika tarihi hakkında, iki yaşlıca hanımın hayret nidaları eşliğinde, Adolfo Garcia Videla. yönetmenliğinde yapılmış bir belgeseli izliyoruz. Sonrası salonumuza birkaç da öğrenci ekleniyor. Çıkışta ziyaretçi oranını sorduğumda, bu konuda pek şanslı olmadıklarını, ama son dönemde öğrencilere verilen ödevler sayesinde biraz da olsa gelen gidenin arttığını belirtiyorlar.

Daha sonraki ziyaretimizi ise buradan birkaç sokak ötedeki, Troçki'ninkinin aksine ünlü, büyük ve koyu maviye boyanmış duvarlarıyla hemen göze çarpan Frida Kahlo müzesine gerçekleştiriyoruz. Bu ev aynı zamanda Troçki'nin Meksika'ya geldiğinde bir süre kaldığı ev. Daha sonra mahiyeti belirsiz olmakla birlikte Diego Rivera ile olan bazı anlaşmazlıkları nedeniyle bu evi terk edip, yakınlardaki yere taşınıyor.

Frida Kahlo müzesi çok zengin değil. Sanırım bunun nedeni özellikle resimlerinin dünyanın bir çok farklı müzesinde ikamet ediyor oluşu. Elbette yine de Frida'nın eserlerinden bir çok şeyi görmek mümkün. Özellikle kuklalar, heykeller fotoğraflar dikkat çekici.

Birazda size başkentin sokaklarından bahsedeyim. En çok dikkati çeken şey, neredeyse her sokakta üç- beş tane olan yiyecek satan tezgahlar. Bunların önünde de her zaman bir kalabalık mevcut. Genelde günün saatine göre tortillaların arasına konulan peynir, et çeşitleri ve guacomola vb soslarla tıkınıyorlar. Bu tezgahlara çoğu zaman meyve suyu ve meyve salatası satıcıları, mısırcılar ve kuru yemişçilerde eşlik ediyor. Velhasıl yemek yemeği seven bir millet.

Haftaya Yucatan yarımadasında görüşmek üzere sağlıcakla kalın...Arjantinde son cuntanın iktidardan uzaklaştırılmasının üzerinden 27 yıl geçmiş olmasına rağmen,bilinmeyen bazı suçları yeni yeni açığa çıkmaya devam ediyor. Yeni dediysem aslında yeni değiller, ortaya çıkan  şeylerin kapsamı neticede ölümden ibaret. Buna mukabil olarak bir taraftan dönemin sorumlularının yargılanmaları ve cezalandırılmaları sürüyor. Geçtiğimiz günlerde zaman aşımı ya da yaşına (82) bakılmaksızın cuntanın son lideri A.B. Ramayon yargılandı, 25 yıl hapis cezasına çarptırıldı. Bu konudaki ayrıntılar geçtiğimiz günlerde BirGün'de de yer aldı.
Ben asıl konumuz olan yeni günahlar kısmına geçeyim. Güney Amerika'yı takip edenler bir biçimde haberdardır, buralarda Katolik kilisesi içerisinde bir dönem özgürlük teolojisi adı verilen,Marx adına kilise açmaya kadar varan çeşitli dini-sol eğilimler gelişmişti. Bu insanların önemli bir kısmı Vatikan ve Abd'nin ortaklaşa çalışmasıyla, öldürülerek tasfiye edildi. Bunun bir benzer örneği, Arjantin'de Cunta döneminde de yaşanmış. Şöyle ki, yıl 1976, dönemin ilahiyat fakültesi ögretim üyeleri olan profesörler Francisco Jalics ve Orlando Yorio, içeriden birileri tarafından ihbar edilerek askerlere teslim edilir. Bütün suçları Katolik kilisesi içerisinde yenilik istemeleridir. Sonrası ise diğer kurbanlar gibi 'bilinmiyor'. Yani işkence ve ölüm. Burada itirafçılık denilen kurum hiç olmamış,çünkü işkence sonrası hemen hemen herkesi öldürmüşler. Arjantin'de cunta döneminde yokedilen 30.000 insan ölü olarak adlandırılmıyor, kayıptan sayılıyor. Belki de hâlâ yakınları onların dönmesini bekliyor.
Bu vaka yeni açığa çıktı, zamanında kaybedilen insanlarla San Miguel'deki  manastırda yaşayan rahibe Marina Rubino olayın üzerinden çok zaman geçtiğinin farkında. Ama neticede yıllardır sakladığı bu sırrı, dayanamayıp açığa vurma gereksinimi hissetmiş. İhbarcı kim dersiniz, Katolik dünyasının iki numarası pozisyonundaki Kardinal Bergoglio. En son yapılan papalık seçiminde en çok oyu alan ikinci kişi. Şu sıralar çocuk taciz ve tecavüz vakalarıyla sarsılan Katolik cemaatinde mevcut papanın yerine olası aday. Kilisenin ihbarcılığı öyle bir iki kişiyle sınırlı değil. O dönem ne kadar reform yanlısı din adamı varsa cuntaya teslim edilmiş ve tasfiye edilmişler. Olay bununla da kalmıyor, kilise ihbarcılıkta kendi kutsallarını da ayaklar altına alıyor. Filmlerde görmüşsünüzdür,kilisede yapılan günah çıkarma denilen etkinliği. Nornalde günah çıkaranla rahip arasında sır olarak kalacak olan şeylerden, hızla askerler bilgilendirilerek 'olası teröristlerin' de yok edilmesi sağlanmış.
Bütün bunlar biraz Arjantin rejiminin yapısına gözatınca normal sayılabilir. Kilise burada ve Güney'in diğer ülkelerinde hemen hemen, her zaman sömürünün ve vahşetin yanında saf tutmuş. Bu konudaki ilk elden tanıklığın belgesi,Colomb sonrası dönemi anlatan kendisi de bir din adamı olan Bartelemeo de las Casas'ın Yerlilerin Göşyaşları (İmge Kitabevi) kitabıdır. Bu bir tesadüf değil,çünkü baştan beri egemenlerin gönül okşayıcı sesi olan din, zamanla buradaki toplulukları birleştiren ideolojik bir pozisyon elde etmiş. Şimdilerde ise doğrudan Arjantin'de ki büyük toprak sahiplerinin temsilcisi. Bu toprak sahiplerinin zenginliği ve güçleri ise hiçte küçümsenecek düzeyde değil. Bu dediğim, Arjantin'in dünyanın soya ve et ihtiyacının önemli bir kısmını karşıladığı hesaba katılırsa daha iyi anlaşılır. Dolayısıyla içinde yaşanılan adaletsiz düzenin sonsuza kadar baki kalması her zaman onlar tarafından tanrının bir isteği olarak sunulmaya devam edilecek.
Ama biz yine de saflık yapıp din ulularına bir iki soru soralım. Bırakınız din adamı olmayı sıradan bir insan olarak, arkadaşınızın ölümüne ya da başkalarının işkenceyle öldürülmesine yol açacak bir sürecin içinde yeralmayı,desteklemeyi vicdanınızın neresine sığdırıyorsunuz? Yoksa sizin inançlarınz vicdanınızda başlamıyormu? (Bu sorulardan Utahlı şeyhülislam adayı da muaf değildir. Ve bu muhteremlerle uzlaşma arayışı içinde olan vicdan sahipleri de.) Yoksa sizin vicdanıızın nabzı dolarların yeşili üzerindemi atıyor?
Arjantin'de cuntacılardan neden hâlâ hesap sorulabildiği, biz de ise dokunulamadığı ve devlet büyüklerimizden sürekli saygı gördüleri meselesine gelince, bunun nedeni hiç kuşkusuz buradaki politikacıların daha dürüst ve halktan yana  olması falan değil. Burada ki politikacılar da oradaki muadilleri gibi sadece kendi varlık ve iktidarlarını düşünme hastalığı ile malül. Temel fark birincisi darbeden çıkış sürecinde, ikincisi de 2001 krizinde halkın kendiliğinden gelişen direnişi. Her iki süreçte kendi çapında birer küçük devrim olarak nitelenebilir. Mevcut peronist hükümet bu hareketleri arkasına alarak iktidar olmuş. Aynı zamanda özellikle darbecilerden hesap sorma hadisesi sağı köşeye kıstırmanın da bir aracı. Bu gün Arjantin'de yürülen ekonomik politikalar halkı sürekli yoksulluğa itiyor. Biraz da iktidar için bu işler oyalama politikaları olarak nitelenebilir.  Ama hükümet bu hesap sorma işinde durakladığı an karşısında ciddi bir sokak muhalefeti bulacağından emin olabilirsiniz. Çünkü burada örgütlü olmak,hak aramak en sıradan ve yaşamsal olay. Bir de tabi ülkemize dönüp bakınca, onca sivil toplum yaygarasının ortasında, halkın doğrudan muhattap olması gereken Ergenekon süreci,anayasa değişikliği gibi çalışmalar Akp tarafından aksine halkın apolitik bir pozisyona hapsedilmesi için kullanılmaktadır. Sanırım mecliste sergilenen orta oyunundan Erdoğan hariç kimse memnun değil. Eh bir de gelecekte prezıdınt olursa Allah sonumuzu hayrede
Tetikçi Daha önce size seri katiller ve toplu katliamcıların özelliklerinden bahsetmiştim. Sıra bu sefer,tetikçiye geldi. Bunun için Borges'in Çin Ansiklopedisi'ne başvuralım: tetikçinin en belirgin özelliği kurbanıyla yüz yüze gelememesidir. Bunun en mühim nedeniyse işleyeceği cinayetin kendi davası olmamasıdır. Bu yüzden işini uzaktan bitirmeye çalışır. Tetikçiler konuşmayı pek sevmezler,şehvetle konuşanlarınınsa künyelerinde yozdilli olduğu yazar. Son yıllarda filmlerde moda olduğu üzere, cinayeti işledikten sonra, kendileri de patron tarafından kiralanmış bir başka tetikçinin kurbanı olabilirler.
Aslında Santa Fe'ye uğramamızın pekte turistik bir manası yoktu. Biraz zorunlu istirahat gerekiyordu. Ulaşmak istediğimiz Cordoba'yla Rosario arası 7-8 saat çektiği için ister istemez bize de Santa Fe'de konaklamak düştü. Santa Fe kenti, Rosario'nun da içinde bulunduğu eyaletin başkenti olmanın ötesinde, sahip olduğu birkaç müzeyi ve kolonyal tarzda yapılmış binaları saymazsak, pekte çekici bir kent degil. Arjantin'in topu topu 3-5 yüzyıllık bir tarihi olsa da, (sanırım uluslaşma sürecinin önemli bir kültürel ögesi olsa gerek ki) bu kısa tarihe dair hemen hemen her kentte bir kaç müze var. 'Soluk benizliler'in işgali öncesi zamana ilişkin olan müzelerinse pek zengin olduğundan sözedilemez. Eh yine de, bu kentte, en azından tadılmaya değecek bir kaç yerel mamül bira üretiliyor.
Bu arada hemen her yerde olduğu gibi 'meçhul Türk'ün izi'ne burada da rastlıyoruz. Kaldığımız konaktan bozma hotelin yaşlıca sahibesi,kocasının bir Türk olduğunu söylüyor. Ben de Araplarla karıştırabileceğini söylüyorum, o ise onun Türkiye doğumlu olduğunda ısrar ediyor.
Soramasam da yüzünden anlaşıldığı üzere, bir biçimde terkedip gitmiş, ya öte dünyaya  ya da başka diyarlara. Bu arada yakın zamanda rahmetli olan meşhur Türk büyüğümüz Ord. Prof. Reha Oğuz Türkkan aklıma geldi. Rahmetlinin gene de gözü arkada kalmasın,her ne kadar rastladığımız yerlilerin Türk olmak gibi bir iddiası olmasa da, çok sonraları gelen 'hakiki Türkler' buralarda epey iz bırakmış.
Neyse burada bir gece kaldıktan sonra diğer bir eyalet başkenti olan Cordoba'ya doğru yollanıyoruz. Buenos Aires-Cordoba arasında uzanan, yani kuzey batı istikametindeki 715 kilometrelik yolun tamamı yeşillikler içerisindeki, dümdüz bir araziden geçiyor. Dağlar ancak Cordoba'nın kuzeyinde başlıyor. Burası Patagonya'dan faklı olarak, uçsuz bucaksız ekili alanlarla kaplı. Tabi işin kaymağını yiyen kesimler, bu günün büyük toprak sahibi derebeyleri. Bu yüzden mesela, tek tip üretime ve ihracata dayalı bir tarım anlayışı,burada yaşayan insanları, sebze meyve bulamazsanız, et yiyin vaziyetine mahkum ediyor. Size oradan bu çok cazip geliyor olabilir, gene de beddua etmemeyeyim, Allah hiç birinizi etle tıka basa doyurarak terbiye etmesin.
Cordoba'nın temel özelliği, şehrin eski ve modern mimarinin bir karışımından terkib olması. Bir tarafta kolonyal mimarinin degişik örnekleri, bir yanda da yeni yapılmış şatoları andıran apartmanlar şehri süslüyor. Bu kiliselerden biri(Parroquia Sagrado Corazon de Jesús de los Capuchinos) kabartmalarıyla ilginçti. Kilisenin kapı girişinin iki tarafında da beş-on tane kilise babası tüm haşmetleriyle, sıralanmış bir biçimde ayakta dururken, onları taşıyan üçer tane kılıksız ve dişleri dökülmüş şahıs bulunuyordu. Ne dersiniz belki de gerçeği resmetmişlerdir...
Bizim burada görmek istedigimiz yerlerin başında, Museo de la Memoria geliyordu. Malesef yaz tatili nedeniyle kapalıydı. Ama müzenin girişi aslında derdini yeterince anlatıyordu. Bu müzenin olduğu yer, (etraf nedense kiliselerle çevrili, işkenceciler ilhammı alıyordu acaba?) 1969'dan başlayarak darbecilerin işkence merkezi olarak kullanılmış. Bu gün darbecilerin 'kaybettikleri'insanların anısına, giriş duvarı onların adlarıyla doldurulmuş. Bir gün umarım bizim ülkemizde de bu unutulmaması gereken tarihi gerçekleri,sürekli anımsatacak müzelerimiz olur. Bu müzeye ilaveten gene şehrin dışında  1976'da yapılan darbede kullanılan, bir toplama kampı mevcut. Burası da,müzeye dönüştürülmüş. Bunların dışında çeşitli sanat kolleksiyonlarının barındığı müzeler de var.
Cordobalılar kentlerini Latin Amerikanın entellektüel merkezi olarak görüyorlar. Arjantinlilere fazlasıyla hakim olan kendini beğenmişlik hususunun burası için daha bir ön planda olduğundan söz edilebilir.
Bir de burada görmek istediğimiz yerlerden biri, İkinci Dünya Savaşı sonrası, Peron'un inayetiyle buralara göç eden, Nazilerin torunlarının çiftlikleriydi.
Bu gün o torunlar, Cordoba'ya yüz küsur kilometre uzakta dağlık bir bölgede ekolojik tarım yapıyorlarmış. Ama yolun uzunluğu ve oralarda kalacak yerin olmaması bize bu seyahatte engel oldu. Kısmet başka bahara. Bu arada gözüme çarpan şey, Arap nüfusun belli bir yoğunluğu olduğuydu. Sanırım daha çok getto tarzı bir yaşam sürüyorlar.
Kültürlerini burada çeşitli biçimlerde yaşatmaya çalışıyorlar. Bir İslam çalışmaları merkezleri de mevcut. Ayrıca Utah'ta ikamet eden malum mevlananın tilmizlerinin de, Araplara pek yüz vermeseler de, buralarda cirit attığı malumatlarımız arasında yeraldı. Tabi mesele onların 'hizmet aşkıyla' buralarda neden çirağ olduğu değildir. Sorun çok daha fazla azimle, bizim neden gayret göstermediğimizdir...
Yüzeyselde olsa politik hale dair izlenimlerime gelince,duvarlar sol grupların sloganlarıyla dolu. Bunu yanı sıra tek tük de olsa bu sloganların üstüne, nazi gamalı haçı çizenler de olmuş. Cordoba'lıların geçmişinde isyancı sol gelenekler mevcut, bu günse sanırım ülkenin kalanından çok farklı değil. Duvarlarda ki sloganlarda çeşitli biçimlerde polis topa tutuluyor. Buradaki polislerin hali çok dikkat çekici. Yazın bunaltıcı sıcağında, her halinden hiçte rahat olmadığı belli olan bir üniformanında üstünde, birer çelik yelek taşıyorlar. Çekilmez bir hayat olsa gerek.
Geçenlerde Türkiye'den bir arkadaş 'orada kadınların hali nasıl?'diye soruyordu. Sanırım duvarda gördüğüm bir slogan durumlarını özetliyor: Ne faşoluk,ne maçoluk...
Sağlıcakla kalın....Haiti'nin başına gelenler son bir yıl içinde, herhalde bir başka ülkeyi tarihte de olsa ziyaret etmemiştir. Geçtiğimiz yıl yaşanan deprem büyük bir yıkıma sebep olurken Türkiye dahil insanlar, dünyanın dört bir tarafından yardıma koştular. Ama burunlarının dibindeki birileri de 16.000 askeriyle'yardıma' yürümüştü (Yürümüştü diyorum çünkü Çin dahi bölgeye onlardan erken ulaşmıştı.). Bunun daha önce bir tür işgal olduğunu yazdığımda arama kurtarma işlerinde askerlerin daha işlevli olduğuna işaret eden bazı insanlar çıkmıştı. Ben de kendi kendime de olsa acaba Haiti'nin komşusu Küba 1.000 doktor yerine bir o kadar askeri sıhhiye gönderseydi bu sayın pek duyarlı insan grubumuzun içinden acaba neler geçerdi diye sormuştum. Tabii ki şöyle manşetlere rastlamamız hiç de şaşırtıcı olmazdı. Komünist Küba Haiti'yi İşgal Etti!
 
Bütün çabalara rağmen depremin yarattığı şiddet, yağma ve tecavüz olayları ülkeden epey bir insanın Güney'in başka kentlerine göçlerine neden oldu. Özellikle depremin ilk günlerinde misyoner grupların çocuk çalma-kaçırma faaliyetleri bilhassa dikkat çekiciydi. Bunların basına yansıdığı kadarıyla bir kısmı yakalanabildi. Ortada birçok belirsizlik olduğu için ne kadar çocuğun başka ülkelere ve ne gibi amaçlarla götürüldüğü bilinmiyor. Daha sonraysa 3-4 ay önce nasıl bulaştığı çok açıklığa kavuşmayan kolera baş gösterdi. Kolera binlerce can aldı. Bu göçü iyiden iyiye teşvik eden bir zemin oldu.

Yıkılmış ülke hafif hafif ayağa kalkarken vesayet durumlarının izin verdiği ölçüde politik yaşamı da yeniden kurma çabaları da belirdi. Ama her tür yozluğun uzun zamandır boy verdiği ortamda bu hiç de kolay olacağa benzemez. Geçtiğimiz yıl kasım ayında yapılan başkanlık seçimlerinin ilk turunun sonuçları konusunda varolan anlaşmazlık hala sürüyor. Bu yüzden de 16 Ocak'ta yapılması planlanan ikinci tur seçimleri yapılamadı. İşte tam bu anda (daha önce ülkesinden bir ABD uçağıyla kaçan) 'beklenen şahıs' (beyaz bir atla olmasa da en azından kravatının altındaki gömlek beyazdı) kaçtığı Fransa'dan Haiti'ye doğru süzülüverdi. Bu kişi 'Baby Doc' namıyla maruf babası gibi, babasının öldüğü 1971'den 1986'ya kadar ülkeyi kanlı bir diktatörlükle yöneten Jean-Claude Duvalier'di.


Babası François Duvalier 1957'de başa geçerken aile diktatörlüğünü de başlatmış oluyordu. Papa Doc (Baba Doktor takma adıydı), iktidarı boyunca ülkede 'tonton macoute' adlı paramiliter organizasyonunu da kullanarak işkence ve ölüm dolu yıllar yaşattı. Ortada kesin rakamlar olmamakla birlikte oğlu ve onun döneminde toplam 60.000 insanın öldürüldüğü varsayılıyor. Adanın ilk fatihleri İspanyollardan daha az insan öldürdüğü ise bir gerçek. Baba ve oğulun bu dehşetengiz faaliyetleri uzun yıllar boyunca hamisi ABD nedeniyle sessizlikle geçiştirildi. Gördüğüm tek protesto ögesi çizgi romanlarda olmuş. Ona da protesto denirse, baba, oğul ve tonton macoute mensupları yer yer Creole mitolojisi kapsamında zombi, bogeyman ve vampir olarak tasvir ediliyordu.

Oğul Duvalier ise işkence ve ölümleri sürdürmekle birlikte daha sefa dolu bir yaşam sürdü. 1980lerin başında yapılan düğününe harcadığı 3 milyon dolar sanırım bir örnek oluşturur. İktidarı boyunca adı uyuşturucu ve organ ticareti işlerinden de hiç uzak olmadı. Ülkeden kaçtıktan sonra ise ülke fonlarından çaldığı 800-900 milyon doları Avrupa'da playboy tarzı bir yaşamın içinde har vurup harman savurduğu görülüyor. Bugünse Haiti'ye yardım etmek üzere geldiğini söylüyor. Geçtiğimiz hafta yolsuzluk-hırsızlık suçlamasıyla mahkemeye çıkarıldı. Ülkeden çıkış yasağı konularak (belki dünden razı) mahkemesi sürecek. İşin açıkçası bu bana bir aklama operasyonu, danışıklı dövüşten başka bir şeyi çağrıştırmadı. Çünkü ortada ölümler işkenceler halihazırda dururken, bu doğrultuda yapılmış insan hakları kuruluşlarının suç duyuruları varken, 'burada insanlığa karşı işlenmiş suçlar diye bir şey yok' diyen ülke yargıçlarından ne beklenebilir.

Ve en önemlisi kimden ne bekleyeceğiz. Halihazırda ABD kendi soğuk savaş stratejisi gereği uzun yıllar kirli savaş operasyonlarını Duvalierlerle birlikte yürütmüş. İki defa meşru yollarla seçilen (sonuncusu 2000 Kasım) solcu J.B. Aristide'yi ikisinde de askeri darbeyle uzaklaştıran ve onu şimdi Güney Afrika'da sürgünde yaşamaya mahkum eden 'hür dünya'dan mı bir şey bekleyeceğiz.

ABD'nin Birleşmiş Milletler Büyükelçisi Susan Rice, Duvalier'in dönüşünden endişe ettiğini söylemiş. O belki ama, bölgedeki ABD siyasetinin hiç de bu doğrultuda olduğu söylenemez. Hem yıllardır Avrupa'da fink atan bu şahsın işlediği suçlar nedeniyle mahkemeye lütfettirilmesi 'özgür dünya'nın muhayyilesinde yok mu acaba?

Neyse demem o ki, yakında Haiti'nin başkanlık koltuğunda bir 'zombi' görürseniz şaşırmayın.Taksim'deki 1 Mayıs kutlamaları buralardaki gazetelerde de yer buldu. Öne çıkarılan yönü ise doğal olarak 32 yıl sonra ilk kez yasal bir kutlama yapılıyor oluşuydu. 77'deki katliama ayrıca değinmeyi ise unutmamışlardı. Dünyadan aktarılan 1 Mayıs haberlerinde de fotoğraflarla yine baş köşeyi işgal ediyordu.
Buenos Aires'e gelince, daha önce edindiğim bilgileri doğrularcasına göreli bir ilgisizlik hakimdi. Kimi gruplar güne salon toplantılarıyla başladılar. Bunlardan biri FOS'un (Frente Obrero Sosyalista), Hotel Bauen'de (malumunuz patronsuz otel) gerçekleştirdiği toplantıydı. Söyleşiye Arjantin'in farklı eyaletleri ve komşu ülkelerden işçi temsilcileri konuşmacı olarak katılmışlardı. Mücadelelerinin gelişim seyri hakkında izleyicileri bilgilendirdiler. Bazılarıysa miting saatinden önce başka bir alanda toplanarak kendi aralarında kutlamayı tercih ettiler. Ortak mitinge katılmayıp, kendi kendilerine farklı alanlarda çalıp söylemeyi tercih eden gruplar da vardı.
Miting, saat üç buçukta başlaması gerekirken kortejler ancak beşe doğru  yavaş yavaş alana girebildiler. Malum yine güneyin alışkanlıkları konuştu. Her zaman olduğu gibi bu işte de ağırdan almışlardı. Netice de Plaza de Mayo doldu. İlk gözüme çarpan şey darbenin yıldönümü olan 24 Mart'ta yapılan mitinge katılan orta sınıfların yokluğuydu. Kortejlerin tamamı, (bir partinin sıralarında yer alan ögrenciler hariç) işçi ve işsiz-işçilerden müteşekildi. Bu bir taraftan buradaki sol gurupların işçi sınıfı içerisindeki görece kalıcı varlığı/geleneğini gösterirken, hegemonyasının sınırlı alanını da da göz önüne sermiş oluyor.
Burada rejimin temel dayanaklarından biri sayılan Genel İşçi Konfederasyonu (CGT) ise solla işçi sınıfını arasına duvar örme çabasına devam ediyor. CGT bu 1 Mayıs'ı da göstermelik etkinliklerle başından savmayı başardı. Nedendir bilinmez, belki de her gün Buenos Aires'te 5-10 eylem yapıldığındadır, (Bu eylemler, eylemí yapanlar hariç, sıradan insanlar açısından gündemi daha çok ulaşım sorunu olarak işgal ediyor. Belki de eylemcilerin neyi neden yaptıklarını sorgulamalarının zamanı gelmiştir.)  1 Mayıs burada ilgi odağı olmaktan uzak. Bu gün daha çok dínlenme, asado (mangalın buradaki adı) yapma, içme günü olagelmiş. Ama mücadele alanındaysa, soytarıların sevinmesini sağlayacak kadar karnaval havası yok. Kimse yerel ya da ithal palyaço aramıyor, dillerinde sınıf savaşı şarkıları var...
Bu eylemin öne çıkan talebi ücret artışları ve dış borçların ödenmemesi isteğiydi. Yürüyüş boyunca yine şarkılarını bando eşliğinde söylemeyi ihmal etmediler. Bazen şarkılara münasebetsiz maytaplar da eşlik etti. Bildiğiniz şu bizde bayramlarda çocukların patlattığı şey. Burada binaların yüksekliğinin yarattığı akustikle birlikte epey etkili oluyor. En azından alışkın olmayan seyircilerin, şaşkın bakışlarına hedef oluyorlar. Mitingin son kortejini oluşturan grupsa tam Arjantin işiydi. Pankarttaki isim şöyleydi: Yeni Bir Grup Arkadaş. Burada, ya da Türkiye'de kimde daha fazladır emin değilim ama sol grupların çesitliligi göze çarpıyor. Ama burada olmayan bir grup var, Prt-Erp (devrimci işçipartisi-devrimci halk ordusu)'nin devamcısı, bir kaç mitingdir gördüğüm kortej. Bu gruba niye taktığıma gelince, doğal olarak, kıta düzeyinde etkili olmuş, cuntaya karşı direnişte başkomutanları Mario Roberto Santucho (Arjantin'in Mahir Çayan'ı, Deniz Gezmiş'i olarak değerlendirebilirsiniz ) dahil üç bin civarında militanı öldürülmüş bir grubun devamcıları olmasını beklersiniz. Ama bundan bir süre öncesine kadar yoktu. Yeniden birileri meydanlarda gözükmeye başladı. Halbuki faşizme karşi direnişin bir diğer ayağı olan Peronist Monteneros örgütü bu gün iktidarda sayılır. Erp'yi sürdürenler neden olmamıştı? Bunu biraz araştırınca malum bizdeki darbe karşısında dillendirilen teslimiyetçi sağ düşünceler karşıma çıktı. Hazretler, Santucho ve yoldaşlarını, geçlik heyecanına kapılmakla, provokasyon yapmakla, darbeye sebep olmakla suçluyorlardı. Darbe olunca kendileri ne yapmışlar dersiniz, en iyisi ricat taktiği uygulayarak işçi sınıfı içerisine çekilmiş. Provokasyon teorisi yapan malum ülkelerin uyduları ise sessiz kalmayı seçmişler, bunun karşılığında da cunta onlara pek dokunmamış. Anlayacağınız Çin ve Sovyetler, Arjantin cuntasını aynı ABD gibi sevmiş. Meydanın fiilen boş olduğu yıllarda da Erp'nin düşünceleri yerle yeksan edilmiş.
Bu günse yoğunlaşan ekonomik krizin paralelinde,Arjantin solunun rutin çizgisinin sınıflar mücadelesini seyrini yönlendirmeye yeteceğini düşünmek ham bir hayal. Demem o ki zorunlu olarak hayat devrimci arayışlara gebe...Geçtiğimiz çarşamba Buenos Aires'te Partido Obrero (İşçi Partisi, soldaki en güçlü partilerden biri, Troçkist) üyesi bir genç tabancayla vurularak öldürüldü. Mariano Ferreyra 23 yaşında bir üniversite öğrencisiydi. Gene aynı partinin mensubu birkaç kişi de değişik yerlerinden yaralanmıştı. Başlangıçta olay anlaşılmaz gibi görünüyordu. Çünkü Partido Obrero'dan bir grup, demiryollarında devam eden grevi desteklemek için, Barracas semtinde demiryolunu bir yerde kesmişler ve gösteri yapmışlardı. Dönüş yolu üzerinde ise grevi örgütleyen sendikanın (Union Ferrovaria) saldırısına uğruyorlar. Akşam televizyonlar her iki taraf da solcu, bu nasıl olabilir gibi yorumlar yapıyorlardı.

Sağ basın, başta hükümet olmak üzere sol çevreleri de canım onlarda kışkıtmasaydı hesabı suçlu kampına hemen dahil etmişti. Başkan Cristina Kirchner'se cinayetle bağlantılı olarak Peronist parti içindeki rakiplerinden birini, Menem döneminde başkan yardımcılığı yapmış şimdi de başkanlığa talip olan Duhalde'yi şaibe altında bırakıyordu. Şuçluların yakalanacağına dair bir sürü esip gürlemeyi de ihmal etmedi. Ortada Duhalde'yle bağlantılı şüpheliler olmasına rağmen onlar gözaltına alınmadı çünkü, bu kişilerin sendika bürokarasisi içerisinde kuvvetli dayıları vardı.

Nitekim bu dayılar Cgt (Buranın Türk-iş'i ama çok daha güçlü) başkanı Moyano ve suçlu sendikanın (Uf) başkanı Jose Pedraza'ydı. Ve olay sonrası susmayı tercih ettiler. Pedraza'nın sicili kalabalık, daha önce de, işçilere yönelik çeşitli saldırılara arka çıktığı gibi, Menem döneminde yapılan özelleştirmeleri destekleyen bir sendika başkanıymış. Meselenin aslınıysa katliamdan bir süre sonra bir araya gelen gruplar dile getirmeye başladılar. Uzun yıllardır aşmak için mücadele verdikleri sendika bürokrasisinin yenilmesinin olanakları doğmaya başlamıştı. Bu sendikal alanda mafya tipi bir örgütlenmeyi temsil eden Cgt ve Peronist partiyi rahatsız ediyordu. Özellikle son dönem Partido Obrero'nun başını çektiği Polo Obrero (güvencesiz ve işsiz işçiler hareketi) sendikal bürokraside çatlaklar oluşturmuş, onların tekelini kırmaya doğru adımlar atmıştı, cinayetin sebebi buydu. Sendikal bürokrasi bu ülkede çok önemli bir yere sahip. Özellikle İkinci Dünya Savaşı sonrası Peron tarafından ülkenin zenginlikleri (dünyanın 4. büyük ekonomisiydi bir zamanlar) kullanılarak manüple edilen işçi sınıfı o zaman bu zamandır Peronizmin temel dayanağı. Bu ülkede sendikal bürokrasi belli kesimlerin elinde olmuş hep, bir oligarşik mafya organizasyonu. Cunta (1976) öncesi dönemde solun en güçlü olduğu zaman bile bu bürokrasi yerinden kıpırtatılamamış. Cunta zamanında ise sendika yöneticileri kendilerini kurtarmak için solcuları ihbar etmişler. 'Demokrasi'ye geçişle birlikte her yerde olduğu gibi aynı adamlar bir anda demokrat olmuşlar.

Bu günse her gün grev ve gösterilerle çalkalanan ülkede işçi sınıfı hareketini kontrolleri altında tutup Peronist iktidarı daim kılmak için çalışıyorlar. Ama bunca çalkantının yaşandığı bir ülkede yavaş yavaş onların da alaşağı edilmesi kaçınılmaz. Bu ara Arjantin'de enflasyon hızla tırmanıyor. Et başta olmak üzere her tür tarım ürünü astronomik fiyatlara çıktı. Biber, domates yüzde yüzün üzerinde zamlandı. Şimdi mevsim bahar, bütün bunlar pek beklenen şeyler değil. Başta eğitim iş kolunda olmak üzere, demiryolları,metro çalışanları ve çöpçüler grevde. Sadece demiryollarının çalışmaması bile kenti felç ediyor. Öğretmenlerin grevinde milyonlarca öğrenci iki gün okula gitmedi. Bütün bunlar doğal olarak, iktidarı zorlayan meseleler. Sağın dağınıklığı işlerini kolaylaştırıyor. Ama soldan gelen muhalefet her türlü manüplasyon çabasına rağmen, etkisini koruyor. Bunun anlamı sola yönelik baskıları, özellikle sendikal alanda terörlerini artıracaklarıdır. Nikekim bu olayın öncesi ölümle sonuçlanmasa da sendika ağaları çeşitli kereler benzer saldırılar örgütlemişler.

Sol bu cinayet karşısında iyi bir sınav verdi. Hiçbir laf kalabalığına ve tereddüde yer bırakmayacak şekilde hesap sormak için kenetlendiler. Arka arkaya yapılan kitlesel mitinglerde cinayetin hesabını soracaklarını haykırdılar.Evsizlerin toprak işgali bundan iki hafta kadar önce başlamıştı. Buenos Aires'in güney semtlerinden olan Villa Soldati'de çoğunluğu Bolivyalı ve Paraguaylı olan bin kadar göçmen Parque İndoamericano'yu işgal ettiler. Dertleri ev sorunlarına çare bulunmasıydı. Yoksa o park alanında derme çatma çadırlarda yaşamak daha önce yaşadıkları yerlere göre çok daha iyiydi. Daha önce yaşadıkları yerlerse Buenos Aires'in etrafındaki, baraka diye niteleyebileceğimiz, çöpten toplanan karton, teneke vb malzemelerden yapılmış, uzaktan bakınca en fazla kümesi andıran 'yapı'lardı. (Buenos Aires'in etrafında bu mahallelerden 14 tane var ve buralarda yaklaşık 200.000 kişinin yaşadığı tahmin ediliyor. Bu miktar şehirdeki nüfusun yüzde yedisine tekabül ediyor. Bunların çoğunluğunuda göçmenler oluşturuyor.) Buenos Aires'in üst sınıfları ise aşağı yukarı 250-300 metrekarelik dairelerinde, katta ve binalarda her türlü konforun eksik olmadığı bir hayatı kendilerine layık görmüşlerdi.

İşgal sırasında biri kadın dört kişi öldürüldü ateşli silahlarla. Büyük olasılıkla katiller Villa Soldati'nin 'sakin'leriydi. İlk günden itibaren parkta kalanları taciz etmeye, onlara taş ve şişe atmaya başladılar. Dertleri ne hakla bu yoksul göçmenlerin o parkı işgal ettiğiydi. Bir an önce oradan ayrılmalarını istiyorlardı. Dağarcıklarında acaba bu insanlar çaresiz olabilirmi, Vali ya da Hükümet bu işe neden bir çözüm bulmaz gibi sorular yoktu. Bunun için önce saldırmayı ve öldürmeyi tercih ettiler. Bu işlerin içinde futbol holiganlarının olduğu tespit edildi. Ayrıca çeşitli faşist gruplar ilk günlerden itibaren internet sitelerinde yabancılara karşı şiddete başvurulması çağrısında bulundular.

Hükümet ve vali ise bu iki haftayı birbirini şuçlayarak geçirdiler. Önce bir yetki belirsizliği meselesi doğdu. Bu alan kimin hükmündeydi. Valininmi, ulusal hükümetinmi? Vali sağcı Macri 'herşeyi bildiğini sanan bir Buenos Aires'linin güveniyle rahatça'(Cortazar) yoksulların halini dert etmiyordu. Bir an önce asker ya da polis marifetiyle oranın boşaltılmasını, göçmenlerinde nereye giderlerse gitmelerini söylüyordu. Açık olan, onlara Buenos Aires sınırlarında yaşam hakkı tanımayan tutumuydu. Fakat bunu isteyen valinin elinde yeterli polis gücü olmadığı için hükümete muhtaçtı. Ayrıca göçmen karşıtı açıklamalar ve göçmenlik yasasını onaylamadığını belirten beyanaatlarda bulundu. Artık mülkün bekçisi sınıf ayrımcılığından sonra biraz da ırkçılık olacak burada anlaşılan.

Hükümetse bu soruna sosyal bir çözüm bulma yanlısıydı. Ama onlarda olan saldırıları izlemekten başka bir şey yapmadı. Bunca zaman Cristina'nın gelecek seçimlerde muhtemel rakiplerinden olabilecek Vali Macri'yle yapılan ağız dalaşıyla geçti. Ancak dördüncü kişi öldürüldükten sonra akıllarına biz ne halt karıştırıyoruz demek geldi. Ve çevre sakinleriyle işgalciler arasına polis, jandarma, ve deniz kuvvetlerinden ne buldularsa yığdılar. Göçmenlerde boş durmadılar, arada işgal edilen park ve alan sayısı da artı.

Geçtiğimiz salı günüyse nihayet Vali Macri, Hükümetle bir araya gelmeyi kabul ederek. En azından şimdilik bir çözüm gibi gözüken adımı attılar. Vaadlere göre ev sahibi olmak isteyen göçmenlere banka kredisi ve finansal destek sağlanacak, ayrıca konut alanı tahsis edecek. Ulusal hükümet evlerin yapımında ek olarak para yardımı yapacak. Bunun için göçmenlerin iki yıldır, Buenos Aires'te ikamet ettiklerini kanıtlamaları ve legal oturum hakkına sahip olduklarını göstermeleri şartı getiriliyor. Olayın bu kısmı bana bir sürü olanaktan yoksun bu insanların işini yokuşa sürmek gibi geldi. Çünkü belki çoğu hiçbir şeyi kanıtlayamayacak, iki yıldır burada yaşamayanlar ne olacak?, evsizlik problemi bir de sadece göçmenlerin sorunu değil. Arjantin'in de yoksulu çok. Bu arada, eklemekte yarar Peronist hükümet bütün bu olayların çıkış sebebi örgütleyici olarak, yine Peronist Partiden olan yine başkan adayı, geçmiş başkanlardan Duhalde'yi suçladı. Seçim öncesi istikrarsızlık yaratıp,kitlelerde 'otorite ihtiyacı'nı açığa çıkarıp, başkanlık seçimini böylelikle kazanmayı hedeflediğini dile getirdiler. Bu yabana atılacak bir olasılık değil, fakat, asıl mesele eşşek ölüsü gibi ortada duruyor. Hükümet burada biraz sanırım göz bağcılık yapmayı tercih etti sadece. Daha kapsamlı bir çözüm tasarlanmak zorunda.Yoksa ister istemez dünyanın her yerinde olduğu gibi ezilenler zenginlere paylaşmayı yavaş yavaşta olsa öğretecektir.

Not: Geçtiğimiz hafta La Plata federal mahkemesi Ağustos 1977 de işledikleri çocuk çalma suçundan dolayı iki ordu mensubuna 10 ar yıl hapis cezası verdi. Omar Alonso ve eski donanma komutanı Juan Carlos Hertzber cunta döneminde ki filleri nedeniyle cezaevine gönderildi. Burada ve Brezilya'da cezalandırmalar ve yeni mahkemeler cunta dönemiyle hesaplaşma sürecinin bir parçası olarak devam ediyor. Geçmişle hesaplaşma meselesinde politik iradenin beyanlarından öte eylemlerinin ne derece kararlılıkta olup olmamasının önemini bir kez daha görüyoruz. Yoksa yalancı pehlivan gibi esip gürleyip, arada ağlamayıda ihmal etmeyen, iş hesaplaşmaya gelince 'mış gibi' yapmayı, halının altına süpürmeyi adet edinen bir politik akıl olsa olsa kendi ahmaklığına doymaz. Sizin niyetiniz yoksa hayat ister istemez öcalanlarını doğuracaktır....Bu mektubumda, iki aylık aradan sonra, tatilin bir bölümünü geçirdiğim Macaristan'dan bahsedeyim istedim. Macar yazına, aşırı yağış, seller ve sıcakların yanısıra ekonomik ve sosyal kriz eşlik ediyor. Kısaca anımsayacak olursak Macaristan'da üç ay kadar önce yapılan seçimlerin ikinci turunda da ilk oylamadaki oranlar aşağı yukarı aynı kalmış; muhafazakar parti Fidesz yüzde 54, sosyalist parti Mszp yüzde 19, ırkçı parti Jobbik ise yüzde 17 oy almıştı. Daha sonra parlementonun 3/2'sini Fidesz milletvekilleri teşkil etti.
İlk icraatları azınlık pozisyonuna düşmüş olan sosyalist kesimleri aşağılamak oldu. Bunun üzerine Mszp protesto gösterileri düzenledi. Başbakan V. Orban yakın doğulu hemşerisinden örnek almış olsa gerek ki 'AB'nin sınırları geniş, isteyen başka ülkelerde yaşayabilir' buyurdu. Tabii partisi de boş durmayıp ertesi gün yaptığı mitingde, 'ya sev ya terket, eh sizin sevmediğiniz zaten açık o yüzden terkedin' diye ürüdü. Jobbik'te arada boş durmamıştı. Kendilerine yönelik endişeler karşısında, 'bizden korkusu olanlar, mutlaka korkacak bir şeyi olanlardır'diye, (bizim telekulakçı polisleri savunan bakan kıvamında zırvalayanlar) hemen şeçimin ertesinde ülkenin sağında solunda az sayıda da olsa çingenelere yönelik saldırılar gerçekleştirdiler. Jobbik milletvekillerinden biri, İkinci Dünya savaşı yıllarında Macaristan'daki faşist partinin (Kara Ok) üniformasını giyerek eclise geldi. Buna mukabil meclisin hızlı icraatlarından biri komünist sembollerin yasaklanması oldu. Bu arada Budapeşte'de dolaşırken yeni bir taksi şirketinin ismi dikkatimi çekti: jobbik. Parti üyelerine indirim uyguluyorlarmış. Bana ise Allah düşürmesin demek kaldı.
Ülkenin diriliğini düşünen hükümetin bu doğrutudaki birinci kararı ilk ve orta öğretimde zorunlu olarak hergün jimnastik dersi açılmasını sağlamak oldu. Daha sonra ise 'Büyük Macaristan' hayaliyle yanıp tutuşmanın verdiği hararetle 2011'de yürürlüğe girecek olan, yeni bir vatandaşlık yasası çıkardılar. Şöyle ki ebenizin dedenizin Macar olduğunu iddia ederek vatandaşlık alabilecektiniz. Bundan murat daha çok Sırbistan, Romanya ve Slovakya'daki Macar azınlığın ülke nüfusuna dahil edilmesiydi. Buna mukabil Slovakya uyanarak çifte vatandaşlığı tanımama kararı aldı. Diğerleri aldırmadı. (Eh Anadolu evlatları içinde Ab ye girme hayali nihayet gerçekleşecekti, dedenizin Macar olduğunu iddia edebilirdiniz. Belki de benim müjdelememden önce, İngiltere'nin uyarısını dikkate alarak yeni bir takım düzenlemelerle bizim kan edebiyatı yapan muhteremleri aratmayacak bazı tedbirler almışlar sanırım. Gene bekleyeceğiz yani.) Hemen hepsinin AB üyesi olduğu topraklara ya da nüfusa dönük bu tarz milliyetçi girişimlerin arkasında yatan dert ne olabilirdi? İlki yeni muhazafakâr milliyetçi hükümetin ekonomik ve sosya sorunlarla ilgili söyleyeceği bir şey yok, ikincisi de sanırım bu çevre ülkelerdeki Macar nüfusun muhafazakâr-katolik yapısını arkasına alarak gelecektede olası seçimleri garanti almak olabilir. Çünkü populariteleri şimdiden çizilmiş vaziyette. Seçim öncesi vergi almayacağız vaadleri, hükümet olduktan sonra enkaz devraldık edebiyatına dönüştü. Geçen hafta IMF ve AB heyetiyle yapılan toplantılarda muhatapları açısından tam bir hayal kırıklığıydı. Çünkü bırakınız herhangi bir anlaşmayı, hükümetle konuşmayı dahi becerememişlerdi. Bu konularda herhangi bir programı olmayan iktidar, eski hükümetin kötülüğünü anlatmıştı, onlara. Anlaşılan mevcut hükümet bir yıl içerisinde gerçekleşecek olan yerel seçimlere kadar durumu idare edip ondan sonra halkın canına okuyacak.
Neticede Orta Avrupa'nın bu küçük ülkesinde giderek milliyetçilik ve ırkçılık alabildiğine yükselmekte. Çünkü geçen zaman zarfında çözümsüzleşen problemlerin paralelinde suçlanacak kişiler aranmakta. Bu gün suçlular, çingeneler, yahudiler ve sosyalistler. Sanki dünyada kolay kolay hiçbir şey değişmiyor gibi. Bundan 70-80 yıl önce de aynı manzaralar yaşanmamışmıydı? Ya da şu anda Türkiye'de, Avrupa'nın herhangi bir ülkesinde benzer tablolar yok mu? Görünen o ki AB içinde sınırların kalkması tek başına ırkçılığı önüne set çekebilecek yeterlilikte bir durum yaratmıyor. Neoliberal ekonomik politikalar kaçınılmaz olarak,toplumu milliyetçilik-ırkçılık atmosferine sürüklüyor. Buysa gerçekten kardeşçe bir dünya için daha köklü mücadelelelerin gerektiğini ortaya koyuyor.
NOT: Haşmetmamız Plaza de Mayo Anneleri'ne ilişkin takdirlerini buyurmuş. Ben de düşündüm, Plaza de Mayo Anneleri'nin sultanımız neyini sevebilir diye, en akla yakın şey sanırım, bu gün Plaza de Mayo Anneleri'nin mevcut Peronist iktidar için şöyle ya da böyle koltuk değneği vaziyeti arzetmesi olabilir dedim. Yoksa mücadeleleriyle cuntanın devrilmesine ön ayak olmuş insanların anısının onda saygı uyandıracağını sanmam. Çünkü öyle hissi ve kalpten davranan muhterem sahnelerde ağlayacağına, sağa sola çemkireceğine, yakınlarının akibetini soran Cumartesi Anneleri'nin gider ellerinden öperdi.
Sağlıcakla kalın... Buenos Aires
Bu ara yaz aylarında olduğumuz için  zaten yavaş olan şehirde, her  şey daha bir yavaş hale geldi. Buenos Airesliler'in tabii parası olan kısmı tatile çıktı, bir kısmı da gelecek ay çıkacak. Ama bunun henüz sabah trafiğine herhangi olumlu bir etkisi olmadı. Hala yoğun. Arada bir yağmura eşlik eden fırtınılar haricinde sıcak bütün haşmetiyle buralarda tango yapıyor.
Bu arada şehirde faaliyetlerini gece gündüz hiç aksatmadan sürdüren faniler de var. İlk temasımıza bundan 3-4 ay önce buranın turistik ziyaretgahlarından olan, metal çiçeğin olduğu parkta nail olmuştuk. Yeri gelmişken bu metal çiçekten de bahsetmekte yarar var, bu çiçek, Floralis Generica, 20 metre yüksekliğinde olup, güneşin hareketine göre yönleniyor, gündüz yavaş yavaş açıp gece kapanan, büyükçe bir havuzun ortasında yer alan Buenos Aires'in simgelerinden biri.
Her neyse, biz parktaki sıcak temas olayımıza devam edelim, altını çizerek söylemekte yarar var, gündüz gözünde, saldırıya uğradık. Tabi ataklara karate, aikido artık elimizden ne geliyorsa bilimum savaş sanatlarıyla karşı koydum. Epey bir leşi emellerine ulaşamadıklarını düşünerek, avuç içi darbeleriyle  yere serdim. Tabi böyle amansız ve kalabalık bir düşman topluluğu karşısında ricat taktiği uygulamak ehvendir. Biz de topukları yağlayıp parkın dışına kendimizi zor attık.
Amma, kanlı takip orada da peşimizi bırakmadı. Çareyi biz de daha hızlı kaçmakta bulduk. Üç-dört gün sonra kollarımda ve ensemde yaraya benzer çeşitli şişlikler peydah oldu. Meğer sivrisinekler tarafından ısırılmadığımı düşünürken erken sevinmişim, bu koyunların da oyunu sonradan çıkıyormuş.
Buralara gelmezden önce bir arkadaş, yurtdışında yaşayan Türkiyeliler'in artık, kimi zaman nostaljiden, kimi zaman yaban ellere uyum sağlayamamaktan giderek milliyetçileştiklerini söylemişti. Benim başıma da bu durum, sanırım kısmen geldi. Buradaki sivrisineklerin, dehşetengiz cengâverliği sayesinde, memleketin sivrisinekleri gözümde tüter oldu. Özellikle son bir-iki ay içinde sivrisinek saldırıları gece gündüz demeden, alınan bireysel tedbirlere rağmen sürüyor.
Sokağa çıkarken ya da evde krem, sprey, sivrisineği uzaklaştırmak için çeşitli aletler bunlar çoğu zaman etkisiz kalıyor. Caddelerde yürüyen insanların çoğunun kollarında bacaklarında ısırıklar nedeniyle oluşmuş yaraları rahatlıkla görebiliyorsunuz. Bu konuda yazmamdan da anlaşılıyordur sanırım, bendeyse etrafımda olmayan sinekleri kovalayacak kadar takıntıya dönüştü
Buranın muhterem valisi (eyalet sistemi nedeniyle aynı zamanda belediye başkanı olan) Macri'yse sivrisinek ısırıkları sonrası oluşabilecek, denge hastalığına dikkat çekmek üzere broşür dağıtmakla yetiniyor. Kendisi sağcı ve liberal olan bu şahsın nedense aklına ilaçlamak gibi tedbirler hiç gelmiyor. Hani Macri'nin çevreciliğindendir belki diyeceğim ama şimdiye kadar öyle bir emare de göstermedi. Bu yüzden liberallik ve sağcılık konusunda Melih Gökçek'ten hiç de aşağı kalmayan bu şahsın bir an önce hakiki liberal iman sahibi olabilmesi için, Türkiye'den üstatlardan birinin gelip bu fukarayı bir an önce hidayete erdirmesi şarttır. Bu hususta derin ilim sahibi olan hoca için, yapılacak iş ise basit. Hemen, kısaca Menderesli, Demirelli, Özallı yıllar yâd edilip, liberalliğin ve sağcılığın yenilerde teyemmüm cüzü olan, aslında ne kadar demokrat ve insansever oldukları hatırlatılacak, alınan oy ve toplanan vergilerin cebe değil halka hizmet maksadıyla kullanılması gerektiği anlatılacak. Şimdiden Türkiye'den gelecek büyüğümüze duyurayım, Buenos Aires halkı bu hizmete mukabil olarak, mahçup kalmayacak, memnuniyetini ziyadesiyle gösterecektir, bundan emin olabilirler.

TİGRE, EN BÜYÜK DELTALARDANDI
En sonunda sinekleri tek tek öldürmekten vazgeçip, geçen haftasonu en yakın bataklığı ziyaret edelim dedim. Bakalım, kurutabilirmiyiz diye. Açıkçası gözüm pek kesmedi, çünkü burası Tigre namıyla maruf dünyanın en büyük deltalarından birisiydi. Şimdi Tigreliler dava açmadan hemen bir düzeltme yapayım, benim yüzümden adları Türkiye'de bataklık sakinine çıkmasın, buranın asıl önemli tarafı, Buenos Aires'e en yakın dinlenme, tatil yeri oluşu. En fazla bir-bir buçuk saatte şehiriçi otobüslerle (collectivo) bile gidilebilecek, yeşilliklere garkolmuş bir alan.
Tigre şehrinin geçmişi birkaç yüzyıl öncesine uzanıyor, hâlâ yüzyıllık bazı binalar ayakta. Mimari stil olarak koloniyel tarz hâkim. Bu binaların bazılarını müzeye dönüştürmüşler. Bunun dışında asıl önemli şeyse, delta üzerindeki yaşam, yabanıl yaşamı barındırmasının yanısıra, önemli bir kısmı insanlar tarafından işgal edilmiş. Burada adacıklar üzerinde ayrı bir yaşam kültürü oluşmuş. Şehir hayatı biraz eğilip bükülerek, suların üzerinde yaşamayı kendilerine göre yeniden tarif etmişler. Parana nehrinin kolları boyunca restoranlar, oteller, su çok kirli görünmesine rağmen plajlar, iskele marketler, yüzen süpermarketler, her tür servisi ayağınıza yapan nehir taksileri, nehir dolmuşları, irili ufaklı evler, bahçeler ve kamp alanlarıyla dolu. Sivrisinekler mi, eh kambersiz düğün olur mu?..
Haftaya Che'nin memleketi Rosario'da görüşmek üzere, şimdilik hoşçakalınGeçtiğimiz hafta daha önceki mektuplarımda ara sıra bahsettiğim Patronsuz işletmelerin üzerine hazırlanmış bir araştırmanın sunumu yapıldı. Sunumun yapıldığı yer yine bu işletmelerden biri olan Chilavert matbaasıydı. Biz de bu sunumda yerimizi almak üzere yola çıktık, özel olarak biraz geç kaldık. Fakat o da yeterli olmadı,gene birazda olsa erken varmışız. Chilavert iki katlı bir matbaa, epeyce büyük bir alan üzerine kurulmuş. Yer yer çatıda aralıklar var, makineleri yağmurdan nasıl koruyabiliyorlar anlamadım. Çünkü buralarda genelde yağmursuz mevsim yok gibi.
İkinci kata tırmandığımızda ilk sürpriz orada bizi bekliyordu. Tam karşıda Türkçe bir pankart vardı. Bir an işin açıkçası şaşırdım neredeyiz diye. Meğer İzmir'de düzenlenen Dünya Genç İşçi Buluşmasına buradan da birileri katılmış. Pankart oradan buraya intikal etmiş. İkincisi de konferansı sonuna doğru biraz sıkılmıştım. (Benim için çok şaşırtıcı olmakla birlikte,buranın işçileri konuşmayı şehvetle seviyor denilebilecek düzeyde. Sazı bir ellerine aldı mı bırakmayı bilmiyorlar. İlginin dağılmasını falan taktıkları yok.) Etrafı turlarken duvarlardaki resim ve fotoğrafların arasında tanıdık bir şeyler, birileri gözüme çarptı. İlk gördüğüm kişi Metin Yeğin sonrası Yörsan yazısı oldu. Gene herhalde bu da geçen seneki ziyaretten kalma. Buradan giden delegeler, Yörsan işçileriyle bir foto çektirmişler. Neyse bu kadar memleket muhabbeti yeter, biz asıl konumuza geçelim.

Araştırmayı Buenos Aires Üniversitesi Felsefe ve Edebiyat Fakültesi'nden 85 öğrenci, Patronsuzlarla doğrudan görüşmeler yaparak, hazırlamış. Tabii bu bir tesadüf değil, Patronsuzlar hareketinin baştan beri öğrencilerle ortaklığı söz konusu. Örneğin bu matbaanın ikinci katı öğrencilere tahsis edilmiş. Burayı hem kantin hem de kültür sanat çalışmaları yapacakları bir alan olarak kullanıyorlar. Zaman zamanda matbaada mesai yapıyorlar. Sunuşu bir matbaa işçisiyle birlikte araştırmayı yürüten grubun yöneticisi A. Ruggeri slaytlar eşliğinde anlattı. Özetlersek : Arjantin'de şu anda 205 patronsuz işletme bulunuyor. Hepsi bir kooperatif çatısı altında bir aradalar. Kooperatifi sadece yasal form olarak görüyorlar, kendilerini bu örgütlenme biçimiyle sınırlamak gibi bir dertleri yok. Bu işletmelerin çoğunluğu 2001 krizi sonrası yapılan işgaller neticesinde oluşmuş. Ancak öncesi de kooperatif geleneğinin bir ürünü olarak patronsuz ortaklaşa yürütülen işletmeler varmış. 2001 Krizinde açmaza düşen çoğu patron ücretleri ödemek yerine arazi olmayı seçmiş. İşçiler öncelikle işgal ederek geçici bir yasal statü elde etmişler. Daha sonra ise üretime geçerek durumlarını sürdürülebilir kılmaya çalışmışlar. Tabii bu işgal süreçleri polisin patronların saldırılarıyla engellenmeye de çalışılmış.Bu gün aşağı yukarı tamamı geçici de olsa yasal statü kazanmış ve üretim sürecine dahiller. Ayrıca Peronist hükümet sayesinde devlet desteği alabiliyorlar. Bu işletmelerin çoğu Buenos Aires çevresinde ve toplamda 9362 işçi çalışıyor. Gene çoğunluğu en az haftada bir yapılan toplantılarla karalarını alıyor. Öz yönetimi her koşulda yaşamaya özen gösteriyorlar. Çalışma saatleri ve alınan ücretler piyasa ortalamasına göre daha iyi. Bir de işletmelere yeni işçi alımı sorunu var. Yeni işçi kolay kolay kolay almak istemiyorlar çünkü, daha sonra doğabilecek bir aksilikte,işçi çıkarmayı prensiplerine aykırı buluyorlar. Ayrıca çoğu zaman 'yeniler'in kendileriyle aynı haklara sahip olmasını pek istemiyorlar, onlara sözleşme imzalatıyorlar. (Burada, iktidar olunca acaba biraz patronlaşma halimi göze çarpıyor ne dersiniz?). En önemli sorunlarından biri ise binaları ve eskiyen, bozulan makineleri yenileyememek, bu konuda oluşturulan fonlar çok yetersiz kalıyor. Çoğu zaman kredi almakta da zorlanıyorlar. Bankalar bu işe pekte gönüllü olmuyor. Bir de piyasayla rekabet edememe, fason üretim yapmak zorunda kalma, yeterince piyasada yer bulamama gibi sorunlar.var. (Belki bu konuda tüketici kooperatifleri oluşturmak bir çare olabilir.) Burada Topraksız İşçiler Hareketi (Mst-Brezilya) den farklı olarak, Patronsuzların belirgin ideolojik bir hedef tanımlamıyorlar. Yani açıktan sosyalizmi yaratmaya çalışan bir durum tarif etmiyorlar. Anladığım en azından şimdilik asıl dertleri ayakta kalmak. Kendilerini aynı zamanda bir sosyal organizasyon olarak konumlandırmışlar işçilerin/ortaklarının sosyal, kültürel ihtiyaçlarını da karşılamaya çalışıyorlar.

Bu toplantıya ağırlıkla işçiler ve öğrenciler katılmıştı. Toplantıda söz alan işçilerin öz güveni çok dikkat çekiciydi. Bu sanırım,sağa sola laf yetiştirmek yerine, işgal etmenin, direnmenin ve üretmenin neticesiydi. Geçen yıllar zarfında kriz vb olumsuzluklara rağmen bu işletmelerin ve çalışanların sayısı artıyor, insanlar için umut ışığı olmaya devam ediyorlar. Yeni bir dünya yaratmanın mücadelesi sürüyor...Bugünkü Birgün Kitap'ta kaçırmayın: Fizik ve matematik gibi disiplinler özelinde ve Türkiye akademisinde kurumsallaşmış arızalara vurgu yaparak, sevgili Baybars Külebi ve arkadaşları bilimde intihal ve ahlâksızlık hakkında vurucu bir dosya hazırladılar. İşaret ettikleri çürümenin Türkiye'de benzer formlarıyla sosyal bilimlerde, ama çok daha köklü biçimde tıpta da geçerli olduğunu düşünüyorum.

Avrupa'da ve Türkiye'de üniversitelerin durumu, akademisyenlerin ve öğrencilerin varoluş koşulları ve talepleri bugünlerde güçlü bir şekilde politik gündeme girdi. Politik strateji tartışmaları kadar, umuyorum ki tartışılan meseleler üzerine bilimsel çalışmalar da yapılır. Çürümenin, ataletin, yozlaşmanın derinliği ile çökmüş karanlık umut kırıcı olabilir. Ama yine de, akademisyenlerin önünde, çoğu zaman suda balık misâli çalıştıkları için yanlış-tanıdıkları kendi dünyaları ile ciddi bir yüzleşme fırsatı da var. Pierre Bourdieu 1984'te Homo Academicus'u yayımladığında söze şöyle başlamıştı: Akademisyenler kendileri hakkında, demişti, dünyayı çalışmak için kullandıkları araçları kullanarak bilgi üretilmesinden hiç hoşlanmazlar. Bugün bize böyle hoşa gitmeyecek, rahatsız edecek çalışmalar lazım.

Bilimde hırsızlık ve üçkâğıtçılık hakkında Ek'te okuyacağınız yazıları ve bu sorun alanlarından esinlenerek bu hafta deşmek istediğim konuları birleştiren bir hat var. Akademi alanındaki sorunların ciddi bir kısmını kesen, en azından bu sorunları düşünmeyi kolaylaştıran bir kavram/süreç olarak, 'karakter çürümesi'.

ABD'li sosyolog Richard Sennett'ın 1998 tarihli çalışması (Barış Yıldırım çevirisiyle 2002'de yayımlandı, 2010'da 4. baskısını yapmış) Karakter Aşınması: Yeni Kapitalizmde İşin Kişilik Üzerindeki Etkileri'nden bahsediyorum. Türkiye'de üniversite yapısı içinde ciddi politik-ekonomik dönüşümler geçirmekte olan akademik çalışma yaşamı, boyunduruk altına aldığı insanlarda bu aşınma/çürüme etkisini yaratıyor. Sennett, 'iş' dediğimiz mecranın yeni kapitalizm döneminde çalışanların kişiliklerini nasıl bozunuma uğrattığını daha bilindik iş kollarındaki durumu gözlemleyerek aktarmıştı. Üniversite de, hizmet üretim sektörünün önemli bir parçası olarak Sennett'ın izini sürdüğü esnekleşme ve hızlı üretim süreçleri ile içiçe geçmiş durumda.

Çürümeden çalışma yaşamında varolan hepimizin, çalışan veya işveren olalım, muzdarip olduğunu anımsatmalı. Sennett kişiliğin maruz kaldığı yıpranmayı, 'önceden saf ve temizken Yeni Ekonomi altında vahşi, aşağılık, kötücül biri olmak' anlamında incelemiyor. Akademi içindeki çalışma koşullarında da, çürümenin farklı formlarını tanımlamak mümkün.

Alman klâsik sosyal biliminin kurucu figürlerinden Max Weber'in 1918'de 'Meslek Olarak Bilim' adlı ünlü bir konuşması vardır. Alman üniversitesinin Amerikanlaşması koşullarında bilim insanının ne tür bir meslek etiğine sahip olması gerektiğini anlatır. Araştırma ve öğretme işinde, sonradan 'sorumluluk etiği' diyeceği bir yatkınlığı savunur: Weber'e göre bilim insanı, kendi eylemlerinin alan içindeki etkilerinin hesabını vermeli, doğru bildiğini zorla dayatmaktan sakınmalı, en azından kendini, yargılarını başkalarına dayatırken yakalayabilecek kadar zanaatine hâkim olmalıdır.

Neredeyse 100 yıl sonra, Yeni Ekonomi rejimi içinde, bilgi üretiminin insanlarla temas edebilen, onlara hemdert olabilen bir zanaat olmaktan çok 'Rızk Kapısı Olarak Bilim' biçimini aldığını söyleyebiliriz. Sorun elbette ki bilgi üreterek geçim sağlamakta değil. Sorun, akademi alanındaki hiyerarşiler içinde kimi oyuncuların 'azık dağıtıcısı', kimilerinin de bilimsel merak ve heyecan hariç türlü kârlar peşinde 'azık toplayıcısı' haline gelmelerinde. Yani rızkı, dinî anlamıyla, 'bahşedilen şey' olarak akademik çalışma yaşamı için düşünmeyi öneriyorum. Sadece kazanılan paradan bahsetmiyorum  TV'ye çıkıp görüntülü olabilmek, iktidara 'stratejik düşünce' tedarik edebilmek, bilimsel yeteneksizliğini idari görevle örtebilmek, işini astına yaptırabilmek, hızlı yayın yapmayı öğrenmek, saygınlık kazanmak... Bunlar da rızk kapısında sahip olunabilecek şeyler.

Ama üniversite içinde 'azık toplayıcısı' pozisyonuna mahkum edilenlerin çoğu, son saydığım türden kârlara erişemeyecek kadar yoksunlaştırılmış durumdalar. ABD'deki doktora ve post-doktora pozisyonları hakkında The Economist dergisinde Aralık 2010'da yayımlanan bir inceleme, 'öğretme' işinin, giderek daha ağırlıklı olarak, çalışma saatleri belli olmayan, iş yükü ve idarî angaryası fazla olan ucuz doktora öğrencisi emeğine yaptırıldığını gösteriyor. Bugün Yale Üniversitesi'nde araştırma görevlisi olan bir doktora öğrencisi yılda 9 ay, aylık yaklaşık 2.000 dolar kazanabilirken ABD'de iş güvencesi olan bir profesörün aylık ortalama ücreti 9.000 doların üzerinde. Kanada'da post-doktora pozisyonunda öğretim üyesi olan gençlerin % 80'i yılda yaklaşık 38.000 dolar alıyorlar, Kanada koşullarında bir inşaat işçisinin yıllık kazancı da bu kadar.

The Chronicle of Higher Education adlı, ABD'de çıkan bir yükseköğretim  dergisindeki Temmuz 2010 tarihli bir başka analize dikkat çekeyim. Burada 3-4 sene süren düşük ücretli post-doktora 'zorunlu hizmeti' sonrasında bile, akademik pozisyonların çoğunun iş güvencesi olmadığı gösteriliyordu. ABD'de 1975'te İngilizce 'tenure-track' terimiyle anılan, sahibine 'devlet memuriyet kadrosu' benzeri bir iş güvencesi sağlayan pozisyonlar, tüm pozisyonların % 56.8'i kadardı (yarı-zamanlı pozisyonlar % 30.2). 2007'de bu güvenceli akademik pozisyonların oranı % 31.2'ye geriledi. Yarı-zamanlı, sözleşmesi çoğu kez 1 yıllık olan 'yarın ne olacağı belirsiz' pozisyonlar, emek piyasasının % 50.3'ünü kaplıyor.

Türkiye'de ise üniversite sayısı arttıkça (2015'e kadar 200'ü geçebilir) doktora derecesi üretimine olan talep de kısa vadede artabilir. YÖK, bu kadar üniversitede ortalama bir eğitim standardı tutturabilmek için üretilen doktora derecelerinin dağıtımını daha sıkı kontrol eden otoriter bir 'piyasa düzenleyici' rolü de üstleniyor. Uzun yıllardır ilk ve ortaöğretim öğretmenlerinin meslek tecrübelerinin tanımlayıcı bir unsuru haline gelmiş 'taşraya tıkılı kalmak' ve 'ilk fırsatta taşradan kaçmak', artık güvencesiz genç akademisyenin de baş etmeyi öğreneceği yatkınlıklar.

Akademik karakterin çürümesinin diğer önemli boyutu, bugünkü dosyada güçlü bir şekilde işlendi: Hem üniversitenin icraat profili için, hem de akademisyenin performans profili (ulusal ve uluslararası fonlara başvururken 'bilimsellik' portfolyosunun da güçlü olması gerekiyor) ve işini kaybetmemesi için, 'hızlı yayın üretimi' gerekiyor. Bilimde hırsızlığın, ya da hukuken intihal denemeyecek türden üçkağıtların akademide yaygınlaşması da aşınmanın bir başka boyutu.

Karakteri çürüten birkaç uygulamayı anabiliriz: Sosyal bilimlerde, taşra üniversitelerinin kendi kendine gelin-güvey küçük yayın cemaatleri içinde azık kotasını dolduran niteliksiz yüzlerce yayın yapılması. Daha prestijli üniversitelerden vasat uluslararası dergilere yollanan yazıların 'Türkiye'de şunlar bunlar oldu' diyen jurnalcilik havasında, Hasan Ünal Nalbantoğlu'nun deyişiyle 'her nabza şerbet verebilecek renksiz bir uğultu' tutturan makaleler olması. Revaçta olan jargonun serpiştirildiği tebliğlerle yapılan uluslararası akademik turizm. Doktora öğrencilerine savunma öncesinde 'hakemli dergi yayını' zorunluluğu dayatmak, bu kuralı makalelere sıfır katkısı olan tez danışmanlarını ikinci yazar olarak iliştirip yayın artırmak için sömürmek. Yurtdışındaki öğrencisinin yükseklisans tezinin bölümlerinden araklayıp yayın yapmak. Yayın yapmayı hepten bırakıp, itibarını TV kanaat teknisyenliğiyle kurmak.

Doktora öğrencisinden profesöre, Yeni Ekonomi rejimi akademisyenin ruhunu kemiriyor. Çalışma koşullarının yalnızlaştırıcı, güvensizleştirici, belirsizleştirici etkisi akademik karakteri çürütüyor: Bilimde hırsızlık, rakip görülen meslektaşa mobbing, sırf teşvik ikramiyesi için yayın, idari görevi kötüye kullanma, döner sermaye için türlü cinlikler, öğrenciyi yaz okulunda da söğüşlemek için başarısızlığa zorlama, cinsel tâciz, tembellik, ayrımcılık... 

Akademik çalışma yaşamında kişiliğin aşınması derinlere nüfuz etmiş bir süreç. Bu alan içindeki çürümeyi hemen durduramayacağız. Ama neyin çürüdüğünün ayırdına vararak işe başlayabiliriz.Sıcak hava sokakta yakaladığı insanların tepesine bütün ağırlığıyla binerken, kentte de bir süredir fırsat kollayıp duran, su ve elektirik kesintileri pusudan çıktılar. Sokaklarsa zamlara, özelleştirmeye cinayetlere karşı gösteri yapan insanlarla dolu. Bu arada geçen hafta anlattığım evsizlerin toprak işgallerine yenileri eklendi. Yine yaralananlar oldu. Sanırım hükümetle valilik kendi kendilerine imzaladıkları çözüm protokolüyle başbaşa kaldılar. Galiba asıl muhataplarıyla konuşmayı unutmuşlar.

Hiç mi güzel haber yok diyenlere ise haberimiz bol. Hem de burada epey insanın sokaklara dökülüp kutlama yapmasına yol açacak kadar. 1976'da yapılan darbenin failleri bir bir yeniden cezalandırılıyor. Yaşları 80-90 sınırına dayansa da onlara rahat ölüm yok. Bu hafta Çarşamba günü Cordoba Eyaleti Federal mahkemesine karşısına çıkan cunta şefi Jorge Rafael Videla(85) ve yine cunta döneminde 3. Ordu Komutanı olan Luciano Benjamin Menendez insanlığa karşı işlenen suçlar kapsamında ömür boyu hapse mahkum oldu. Onların cürmü olan 21 polis, istibaratçı ve asker eskisi de farklı tutarlarda cezaya çarptırıldılar.

Cunta sonrası 1985 te yapılan yargılamalarda da Videla, yine yaptıkları karşılığında 25 yıl hapis cezası almıştı. Fakat bu cezanın beş yılını yattıktan sonra dönemin başkanı Carlos Menem (Peronist Parti) hapiste olan bütün cunta üyelerini affeder. Videla 1998 de kısa bir süreliğini de olsa çocuk çalma suçundan yeniden cezaevine konur. Sağlık vb gerekçelerle bu ziyaret kısa sürer. ( Dikkat ediyorsanız bu darbecilerde amma da hanım evladı oluyorlar/oynuyorlar bir anda. Bizzat işkence yapmak öldürmek, hassas yanlarını hiç törpülememiş anlaşılan) Nihayet Arjantin Yüksek Mahkemesi 2007 yılında Nestor Kirchner (Peronist Parti)iktidarı döneminde bu af olayını anayasaya aykırı bulup iptal eder. Ve o gün bu gündür Arjantin'de yargılamalar hızla sürmekte, yeni davalar açılmakta.

Burada sanırım Peronist Parti (PJ) hakkında kısa bir açıklama yapmakta yarar var. Aynı partiden iki başkan birbirine nasıl bu kadar ters olabilir. Peronistler cunta öncesi de birbirine düşman grupların koalisyonu gibi. Şöyle ki parti içinde bir tarafta sosyalizme yakın bir gerilla grubu olan Monteneroslar varken, diğer yanda Mhp yi andıran triple A diye adlandırılan bir sivil faşist organizasyon da mevcut. Bu günde benzer yapı sürüyor. Nestor Kirchner'in düşüncelerinin sol popülist meyanda olmasına ilaveten, iktidarının en önemli farkı, 2001 krizindeki devrimci kalkışmanın (Arjantin tarihi açısından belki ilk ve tek) üzerine oturuyor oluşudur. Halkın talepleri kapsamında cunta üyelerini yeniden yargılanması da vardır. Kirchnerismo iktidarları ideolojik durumları gereği arada derede bir çizgi izlemelerine rağmen, cuntacıların yargılaması doğrultusunda ki politik kararlılığa hep sahip olmuş.

Çarşamba günü olan yargılamaya tekrar dönecek olursak, Videla 31 kişiye işkence yapmak ve öldürmekten suçlu bulundu. Döneminde bu ölümleri yetkililer 'kaçarken vuruldu' diye tarif etmişler. (Bunlar hep aynı yalanları söylediklerine göre belki tedrisatta aynı rahlelerde olmuştur.) Mahkemede Videla kendisini 'Hristiyan ülkemizi Marksistleremi teslim etseydik. Ayrıca müdahale etmemizi halk istedi. Şimdi de o teröristler iktidarda olduğu için biz buradayız.' diye savunmuş. Menendez'e gelince o da 3. ordu komutanlığı sırasında özellikle sol gerilla örgütü Devrimci Halk Ordusu(Erp) na karşı yürüttüğü acımasız savaştaki 'başarılar'ı nedeniyle mahkeme tarafından 'taltif edilme'si üzerine, 'bu bir savaştı ve savaşı önce onlar başlatmıştı' diye yaptığı işkenceleri, öldürmeleri, aileleri tehdit, çocuk kaçırma gibi icraatlarını mazur göstermeye çalışmış. Gazetelerde dönemin işkence yöntemlerine de değinilmiş, bizimkilere çok benziyor. Galiba yukarıda basettiğim rahlenin olduğu mektepte 'bizimkiler'le beraber çok ter dökmüş bu 'altın nesil'. Yargılamalar sonrası ise Cordoba sokakları özellikle 'kaybedilen' devrimcilerin yakınları tarafından bir şenlik alanına çevrilmiş. Ama gülücüklere aynı zamanda göz yaşlarıda eşlik ediyor. Daha öncede belirttim, insanlar bir intikamdan çok başkalarının da, toplumun da kendi yanlarında olduğunu görmek istiyor. Sağlıklı bir tarzda geçmişle hesaplaşmanın, 'bir daha asla' diyebilmenin elzemlerinden biri de bu.

Cuntacıların yargılanmaları farklı eyaletlerde de devam ediyor. Yine Çarşamba günü Salta'da üç cuntacı daha ömür boyu hapse mahkum edildi. Mahkeme salonu insan hakları kuruluşlarının gösterisine sahne olmuş aynı zamanda. Mendoza eyaletinde ise bazı işkenceciler gözaltına alındı, ve geçmişte işkence merkezi olarak kullanıldığı tahmin edilen bir polis merkezinde araştırmalara başlandı. Buenos Aires'te ise dönemin bazı yargıç ve mahkeme üyeleri hakkında soruşturmalar yoğunlaştırıldı. Ayrıca cunta zamanında askeri istihbarat mensubu olan, Luis Patti'nin mahkemeye gelmemesi nedeniyle tutuklanmasına karar verildi. Rosario da ise 160 kişiyi işkenceyle öldürmekten yargılanan 6 kişinin son duruşması yapıldı, karar önümüzdeki ay açıklanacak. Bunlar Arjantin'de bir günde olanlar. Herşeyden önce cuntacılardan hesap soran bir halkın azminin sonucu.

Bize gelince devrimciler insiyatifi ele almak zorunda. Yoksa demokrasi mücadelesindeki ağırlığı tek sarılı yımırta kadar dahi olmayan, olsa olsa sicili bir şiir okuyup, üç beş gün damda ağırlanmaktan ibaret, halkın çeşitli düzeylerde kendisine verdiği vekillik vaziyetini dünyanın en zenginleri arasına girmek için değerlendiren birinden neler beklenebileceği bellidir. Bunun için düzenin kendisine bu işleri hiçbir biçimde emanet etmeden, meşru mahkemeler, gerçekleri araştırma komisyonları kurularak, katilleri, işkencecileri halkın vicdanında mahkum eden cezalandırma yollarını bulmalı. Yoksa iş padişahın kaftanını, çamura batmasın diye eteklerinden tutup taşıyanlar ve kalem erbabı olup akşam sabah sultanımıza mersiye yazanlara kalacak olursa, bu işin sonunda cuntacılar değil, devrimciler mahkum olacak. Katiplere bir öneri, ulu hakanımız referandumda şöyle yapacağım böyle yapacağım diye epey göz yaşı dökmüştü. Siz de yetmez ama evet demiştiniz. Sola saldırırken kullandığınız şu 'müthiş' zekanızı biraz zorlayıp, geviş getirmeyi bırakarak, şöyle bir meydana çıkıp sultanın suratına haykırıp, verdiği sözleri hatırlatmanın tam zamanıdır, ne dersiniz, yetermi?

Not: Plaza de Mayo Anneleri gibi, demokrasi mücadelesinin önemli bir unsuru olan Cumartesi Anneleri dün 300. kez İstanbul, Galatasaray Meydanı'nda oturdular. 301 ve daha sonraki oturumlarda yanlarında bulunmanız dileğiyle...Macaristan'ın nereye gittiği sorusu tek başına onları bağlamıyor. Avrupa Birliği'ni yakından ilgilendirdiği gibi belki de Türkiye'nin bir çeşit reenkarnasyonudur. Avrupayı yakından ilgilendiren kısmı, özellikle önümüzdeki ocak ayında AB yürütmesini altı aylığına da olsa Macaristan'ın ele alıyor oluşudur. Bizi temsil eden tarafını ise biraz Macar hükümetinin icraatlarına bakarak anlamaya çalışalım.

Muhafazakar parti Fidesz, nisan ayında yapılan seçimlerden yüzde 54 gibi bariz bir üstünlükle çıkmıştı. Bu da meclisin 3/2 çoğunluğunu elde etmesini sağladı. Hazır bu kadar gücü arkasına alan Başbakan Viktor Orban biraz ne oldum delisi olmasında ne olsun. Seçim sonuçları itibarıyla ona bir miktar yaklaşan, Avrupa'da ikinci gelen Ulu Hakanımızın vaziyetlerini anımsayınız. Bu ne oldum deliliğinin sonuçları hemen kendisini gösterdi. Önce yukarıdan aşağıya bütün devlet kadroları 'yavaşça' yenilendi. Doğal olarak bu 'yenilenme' işleminde uzmanlık vb ölçütler kalkıp yandaşlık birinci kriter oldu. Ayrıca bu 'değişim' hareketine devam edebilmek için devlet kadroları sözleşmeli personel gibi kolayca işini kaybedebilecek konuma getirildi. Kıdem tazminatı vb sosyal hakları ise unutmaları isteniyor. Böylelikle ister yandaş olursunuz, ister yanarsınız.

Daha sonra gene gücü tek bir merkezde toplama hesabıyla, anayasa ve anayasa mahkemesi yenilendi. Parlamentonun çalışmaları da bu dümene uygun bir tarzda değiştirildi. Bütün bunların gerekçesi ise ekonomik krizi durdurmak, ve bu süreçten çıkışı sağlamak için, 'güçlü devlet-güçlü yönetim' paraloları. Yine bu doğrultuda özel sigorta işletmelerini kontrollerine almaya çalışıyorlar. Tabii bu hikayede dert doğrudan özel sigorta şirketlerinin elindeki parayı ele geçirmek. Onu da iç edecek bir sultan bulunur elbette, nede olsa İsviçre yakın. Bir taraftanda basını susturmak için bizim 'kömüş dil'den duydular anlaşılan, medyaya hemen cezayı kesecek özel bir meyda mahkemesi kurma yoluna gidiyorlar. Nede olsa herkes devletlu sultanımız kadar becerikli değil ki kendi medyasını kursun. Ama tabi onuda ihmal etmemenin dün (pazartesi) itibarıyla bir çaresini bulmuşlar. Bu güne kadar özerk olan ya da olması gereken devlete ait radyo ve televizyon kanallarını, bu konumundan uzaklaştıracak, yeni bir merkezi kurum uydurarak özerklik konusunda çalışanların soru sormasını dahi yasaklayarak icraatlarına başlamışlar.

Arada Macaristan'ın Katolik olduğunu teyid edecek ve kürtaj karşıtı diye yorumlanabilecek yeni yasalar gündeme geliyor.( Malum okyanusun bu tarafındaki hocaefendinin kulakları çınlasın,oralarda da bir müttefiki var, şimdi bu haber üzerine ağlamasında ne yapsın.) Sanırım bunlara sağlam bir nişane olsun diye de, bayrağı değiştirmeye çalışıyorlar. Hazretler bu günki kırmızı-yeşil-beyaz şeritlerin ortasına, çift haç ve krallık tacını oturtmak isterlermiş. Arada mesajlarınızda bu monarşi muhabettleride nereden çıktı, herşeyi abartıyorsun diyorsunuz o zaman Ulu Hakanımız Tayyip Han Hazretleriyle buyrun cenaze namazına.

Aynı zamanda iktidarlarını bir devrim olarak sunuyorlar. 1946'dan beri süren komünizm mezalimi yeni bitti buyuruyorlar. Halbuki Macaristan bir zamanlar sosyalizmden en iyi dönen ülke olarak nitelenmişti, batılılar tarafından. Ayrıca Macaristan yıllar önce NATO, AB ve IMF nin insiyatifine teslim olmuştu. Devrim nitelemesi biraz bizim 'derin' alimlerin değerlendirmelerini anıştırıyor. Bundan önce iktidarda olan Mszp-Macar Sosyalist Partisi'nin(bana göre en fazla liberal diye adlandırılabilir) bulaştığı yolsuzluklar, yalanlar ve paralelinde uyguladıkları neo-liberal ekonomik politikalar onları artık uzun süreli muhalefete hapsetti. Olay onlar açısından bunla kalsa iyi, Victor Orban Mszp nin kökünü kazımaya kafayı takmış. Bunun için kamuoyunca Mszp karşıtlığıyla tanınan Peter Polt, geçmişte yapılmış yolsuzlukları araştırmak üzere savcılar kurulunun başına getirilmiş.

AB mahreçli değerlendirmeler oldukça temkinli. Macaristan'da ki totaliterleşme eğilimlerini görüyorlar. Ama AB sınırlarındaki ülkelerde de benzer sağ kafalar bu günlerde ağırlıkta olduğundan, orada olanın adı sosyalizm olmadıktan sonra ne olursa olsun hesabıyla takılmayı seçiyorlar. Asıl önemlisi tabii ki düzenin devamlılığı, IMF başta olmak üzere alacaklılar kapıda bekliyor, onlar zamanında parasını aldıktan sonra varsın yoksulluk artsın. Nitekim IMF ye göre kağıt üzerinde de olsa yüzde 1 gibi 'kocaman' bir büyüme hızına sahip Macaristan. Aynı zamanda AB nin güvencesi olan şey İsviçre'de çıkan Neu Zürcher Zeitung gazetesinde C. Stieger imzalı bir makaleye göre Macaristan'ın ekonomik olanakları. Yani başbakan ne kadar çıldırırsa çıldırsın ekonomik yetersizlik ister istemez onu sınırlayacaktır gibi fazla 'ekonomist' bir inanç. Başbakansa şimdilik beş çocuğuyla (üzgünüm ama bu konuda haşmetmamızı sollamış) beraber Papa Hazretlerini ziyaret edip el öpmenin dışında yurt dışında pek performans göstermedi. Arada put,papa falan demişken Polonyalıların son halleri aklıma geldi. Onlarda yenile dünyanın en büyük İsa heykelini yapmakla övünüyorlar. Aşağı yukarı kaidesiyle birlikte 55 metre olacakmış. Bu heykelin etrafında şimdiden 'sivil toplum'un gösterileri başlamış. AB nin yeterince Hristiyan olmadığını o yüzden AB üyeliğinden çıkılmasını istiyorlarmış. Bayrak olarakta AB yıldızlarının içine Bakire Meryem figürü koymuşlar

Macaristanın bu gün bence asıl sorunuysa sokakta bir muhalefetin olmayışı. Geçenlerde emeklilik hakkıyla ilgili yapılan bir gösteriye taş çatlasa iki yüz kişi katılmış. Yakın tarihlerinde neredeyse 1956'dan beri bir kalkışma yok. 'Sosyalizm dönemi' ise muhalefet olasılığına dahi şans tanımayan bir süreç olmuş. İlerleyişse geçmişle sağlıklı bir hesaplaşma yerine milliyetçi-maneviyatçı yeni bir baskıcı rejim inşaa etmenin ötesine gitmeyecek gibi.Son günlerde pek de alışık olmadığımız olaylara tanıklık ediyoruz. Bilgi Üniversitesinde bir öğrenci bitirme tezi olarak "porno" film çekiyor, ardından üniversite yönetimi öğrencinin tezini değerlendiren biri bölüm başkanı üç öğretim üyesinin görevine son verdiğini açıklıyor. Alın size kocaman bir tartışma konusu; üniversitede özgürlüğün sınırları nerede başlar nerede biter? Müşteri kaybetme korkusu (paralı eğitim) üniversite kavramıyla ne kadar bağdaşır? Genel ahlak kurallarının ya da resmi ideolojinin dışladığı görüşler üniversite özgürlüğü içinde ele alınmalı mıdır?
Sadece üniversite de değil; son günlerde nurtopu gibi bir Kanuni tartışması da var gündemimizde. Önce Can Dündar'ın Mustafa'sı üzerinden bir tartışma yürümüştü, şimdi de başka bir tarihsel kişilik olan "Kanuni Sultan Süleyman"ın yanlış yansıtıldığından söz ediliyor. Sorun sadece tartışma olsa neyse Bülent Arınç resmen yasaklama ya da cezalandırmadan söz ediyor. Bugüne değin onlarca kez yapılmış tartışmalar yeniden ortaya çıkıveriyor. Sanat nedir? Sanatın gerçekliği mutlaka hayatın gerçekliğini mi yansıtmalıdır? Tarih ya da tarihsel kişilikler üzerinde konuşulamayacak tabular mıdır? Her dünya görüşüne bir tarih görüşü de eşlik ettiğine göre tek bir "tarih"ten söz etmek mümkün müdür? Sorular uzayıp gidiyor.

Sanat, tarih, üniversite özgürlüğü derken yargı da yaşananlar da adeta bir korku filmini andırıyor. Türkiye'de yaşayan hemen herkes yargının ne denli ağır işlediği konusunda hem fikirdir sanıyorum; bırakın koca koca dosyaları olan siyasal yargılamaları en basit bir alacak verecek davası bile yıllarca süren yargılamanın konusu durumundadır. Yargının nitelik ve nicelik sorunları üst üste yığılarak bugün çökme noktasına gelmiş durumdadır. Bırakın hukuku akla ve mantığa sığmayan onlarca yargı kararı olduğu açık ortada duruyor. Uzun tutukluluk hali bu artık etkinliğini yitirmiş olan yargı sisteminin en adaletsiz yanlarından biri.

Buraya kadar tamam; ama Avrupa Birliği'ne uyum için yalap şap yapılan bir düzenlemenin bu adaletsizliği ortadan kaldırmak yerine yeni adaletsizliklere kapı araladığı da net olarak ortaya çıkmış durumda. Kanunun hangi suçta ne kadarlık tutukluluk süresi öngördüğü üzerine hukukçular arasında bile bir uzlaşma yok.

Sonuç Hizbullah sanıklarının tahliyesiyle kanayan kamu vicdanı. Şöyle bir hatırlayalım Hükümetin "Kürt Açılımı" Habur sınır kapısında kitlesel olarak karşılanan PKK'lılar nedeniyle akamete uğramıştı. Barış umuduyla toplanan binlerce insanın görüntüleri televizyon ekranlarına defalarca yansıtılmış bu durum Batı yakasında savaşın kaybedildiği duygusunun derinleşmesine yol açmıştı.

Aynı kitlesellikte olmasa da tahliye edilen Hizbullah sanıkları, halaylarla sloganlarla karşılanınca benzer bir durumun yaşanıp yaşanmayacağını göreceğiz. On yıl önce PKK'yla mücadele için devlet tarafından desteklenip korunduğu çok açık olan o nedenle de halk arasında "Hizbulkontra" olarak adlandırılan bir örgütün kadrolarının "Hizbullah açılımı" nedeniyle mi salıverildiği kocaman bir soru işareti olarak ortada duruyor. Yeniden faili meçhuller ve Hizbullah terörü hortlarsa bunun hem bölge açısından hem de Türkiye için bir felaket senaryosu olacağı çok açıktır.

Bütün bu manzaranın ortaya çıkarttığı şey şu; bir yandan Türkiye "muhafazakârlaşıyor" ve buna bir devlet baskısı eşlik ediyor. Öğrenci ve işçi protestoları karşısında polisin tutumu; Ankara ve Aydın'da içkili lokantalara yapılan baskınlar, sanat tarih vb. Konularda yasakçılığa varan muhafazakar tepkiler. Allah adına hunhar cinayetler işleyen bir örgütün bütün kadrolarının bir hukuk garabeti marifetiyle serbest bırakılması vb
Diğer yandan üniversite özgürlüğünün sınırları porno filimle bitirme tezi vererek, sanat özgürlüğünün sınırları sanat galerisi açılışında "sevişme" görüntüleriyle; tarihsel tabuları sorgulama özgürlüğü ana bir televizyon kanalında bir Osmanlı padişahını ele alarak zorlanıyor.
Toplumsal çeşitliliğin yıllarca devlet eliyle bastırıldığı; etnik dinsel kimliklerin tekleştirilmeye çalışıldığı bir "rejim" özellikle soğuk savaşın sona ermesinden bugüne çok fazla kan kaybetti. Askeri darbeler yoluyla ya da başkaca yollarla devletin toplumsal hayata her düzeyde müdahale ettiği bir durumu uzunca süre sürdürebilmek mümkün değildi.Şöyle ya da böyle bu dönemin sonuna gelindi ya da gücü kırıldı.
Şimdi yeni bir sınavla karşı karşıyayız. Toplumda kendini dışa vuran pek de alışık olmadığımız yeni ve aykırı protesto biçimlerinin yerleşik muhafazakar değerlerle çatışması nasıl sonuçlanacak? Elbette bu farklılıkların ve bireysel özgürlük kullanım biçimlerinin solun toplumsal özgürlük kavramının yerine ikame edilmesi mümkün değil ama muhafazakar değerlerin her düzlemde sorgulanması son derece önemli.
"Adalet yok, üniversite özgürlüğü yok, sanat özgürlüğü yok; ileri demokrasi var "görünen o ki bu denklemi bu şekliyle sürdürmek gittikçe zorlaşıyor.Türkiye televizyonlarının birinde 'Muhteşem Yüzyıl' adıyla yayına giren bir dizi, oldukça ilgi görmüşe benziyor. Ne yazık ki benim izleme olanağım olmadı. Bazı kesimlerce dizinin protesto edildiğini de okudum gazetelerde.
   
Ama eminim Kanuni-Hürrem Sultan aşkı, dizi içinde hayli önemli bir yere sahip olacak. Birgün'de yayınlanan eski bir yazımdan da yararlanarak, Hürrem'den söz etmek istiyorum bu hafta sizlere.
   
1500'lü yılların ortalarına doğru, Osmanlı İmparatorluğu, tarihinin en geniş sınırlarına dayanmıştı. İmparatorluğun sınırları, kuzeyde Karpat dağlarının kuzey eteklerine kadar uzanmıştı. Bugünkü Ukrayna'nın batısında bulunan bazı şehir ve kasabalar da, Osmanlı egemenliğine girmişti.
   
Kırım Hanlığı'nın akıncıları, daha da kuzeye doğru akınlar düzenliyorlar, ganimet peşinde koşuyorlardı.
   
Birgün bir grup akıncının yolu, Rohatin'e düştü. Burası o zamanlar ufak bir köydü. Akıncılar köylüleri meydanda topladılar. Ganimetleri derlediler. Bu arada köyün en güzel kızlarını da 'ganimet' olarak aldılar. Nastya Lisowska da götürülenler arasındaydı.
    
Nastya Lisowska inanılmaz derecede güzel bir kızdı. Uzun boyluydu. Çok muntazam bir vücut yapısı vardı. Saçları kısa kesilmişti. Gözleri gökyüzünden daha maviydi. Bu güzel kızın padişah Sultan Süleyman'a armağan edilmesine karar verildi. Nastya için kader ağlarını örüyordu! Ama o, Ukraynalı kadınlara özgü (bizim pek de görmeye alışık olmadığımız) özgüveni ile bu kaderden korkmuyordu.
   
Beklenen gün geldi ve Nastya, Sultan'ın karşısına çıkarıldı. Sultan Süleyman, Nastya'nın güzelliği karşısında büyülendi. Ona aşık oldu. Nastya artık 'Hürrem Sultan' olmuştu.
   
Sultan Süleyman seferlere gittiğinde, birbirlerine aşk mektupları yazdılar. Muhteşem Süleyman 'Sensiz yandım, bittim, mahvoldum' diye yazıyor, Hürrem'se ona 'Sensiz İstanbul bomboş' diye yanıt veriyordu. Ukraynalılar, Hürrem Sultan'ın Osmanlı tarihinde padişahın resmi nikâh kıydığı tek kadın olduğunu söylerler.
   
Hürrem'in dört oğlu oldu. İçlerinden biri de Selim idi. Hürrem, onun Sultan Süleyman'dan sonraki padişah olmasını istiyordu. Oysa en büyük rakibi, Süleyman'ın diğer oğlu Mustafa idi. Mustafa, devletin kuruluşu dönemindeki cengâver padişahları andırıyordu.
   
Bir görüşe göre, Hürrem, yaptığı entrikalarla Sultan Süleyman'la Mustafa'yı karşı karşıya getirdi ve bu Mustafa'nın sonu oldu. Selim'in padişah olmasının önündeki en büyük engel, ortadan kalkmıştı. Hürrem'in oğlu 'Sarı Selim' olarak bilinir. Çok içki içtiği ve alem yapmayı sevdiği söylenir. Ondan itibaren padişahlar ordu ile sefere çıkma geleneğine son vermişler, sadrazamlar devlet yönetiminde ön plana geçmişler. Osmanlı İmparatorluğu'nun duraklama dönemi başlamıştır. Bunlara neden olduğu için çoğu tarihçi, Hürrem Sultan'a olumlu gözle bakmaz.
   
Karşı görüştekiler, kimin oğlunun padişah olacağı konusunun imparatorluğun her döneminde anneler arasında bir çekişme konusu olduğunu söylerler. Bu nedenle Hürrem'in tutumunun abartılmaması gerektiğine işaret ederler.
   
Hürrem Sultan'ın türbesi Süleymaniye Camii'ndedir. Sultanahmet Cami ile Ayasofya arasındaki, şimdi halı pazarı olarak kullanılan tarihi bina, Hürrem Sultan adına hamam olarak yaptırılmıştır. İstanbul'daki Haseki hastanesi -daha doğrusu külliyesi- de Hürrem adına yaptırılmış.
   
Hürrem Sultan, zamanında Polonya kralı ile yazışırmış. Onun zamanında Osmanlı devletinin kuzeyle ilişkileri genellikle barışçıl bir seyir izlemiş. Ukraynalılar, Osmanlı 'hışmından' Hürrem sayesinde kurtulduklarını düşünüp, onu ulusal kahraman olarak görüyorlar. (Bu dizinin yakında Ukrayna'da da yayınlanmaya başladığını duyarsanız şaşırmayın.)
   
Rohatin Ukrayna'nın batısında ufak bir kasaba. Şehir merkezinde, meydanda Roksolana'nın bir heykeli var. Biraz ilerisinde ise kendisinin alınıp götürüldüğü iddia edilen kilise.
   
Bu kasabaya, bir 'Galiçya Cephesi' gezisi sırasında uğramıştım. Yazılarımı düzenli okuyanlar, Galiçya Cephesi konusundaki ilgimi bilirler. İşte öyle bir gezi sırasında, Hürrem Sultan'ın doğduğu Rohatin'e de uğrayıp, onu anmadan edememiştim. Rohatin, Galiçya Cephesi diye bilinen ve Osmanlı askerlerinin 1916-17 kışında yılında savaştıkları Berezhany kasabasına yaklaşık 1 saat mesafede.
   
Diziyi izlemediğimi söylemiştim. Ama tepkileri izledim! Tepkiler de dizi kadar ilgi çekici!
   
Ama benim en çok ilgimi çeken, AKP Grup Başkan vekili, Samsun Milletvekili Suat Kılıç'ın bir sözü oldu. Diziye ilişkin konuşmasında, 'kendi tarihine küfretmek, soylu bir davranış değildir.' diye hüküm buyurmuş.
   
Kendi görüş ve yargılarına aykırı her şeye 'küfür' demek kimlerin söylemidir, diye düşündüm.
   
Aklıma 2 Temmuz 1993 Sivas geldi!Baştan benden söylemesi, 'bizim derdimiz bize yeter bir de Arjantin'in problemlerini başımıza musallat etme!' diyenler satırlara göz gerdirmeyi hemen burada bıraksınlar. Yoksa durduk yere intihar, cinayet boşanma ve dağa kaçma, orada bir mağara bulup( tabii kaldıysa) inzivaya çekilme vakalarının müsebbibi olmak istemem. Neyse günah benden gitti, başlayalım...

Buenos Aires duvarlarındaki yazılamalar hapishanelerde 8000 politik tutuklu olduğundan bahsediyor, haberiniz var mı diye soruyor. Sol partiler devrimcilerin polis karakollarında işkenceye maruz kaldığını söylüyor. Sizse Arjantin'den sürekli (Geçen hafta da cuntacıların bir davası sonuçlandı. İşkenceyle ölüme sebebiyetten sekiz cunta mensubu ağır hapisle cezalandırıldı.) 34 yıl sonra dahi olsa yaşlarına başlarına ve kılıklarına bakmaksızın cuntacı katillerin nasıl cezalandırıldığı haberlerini okuyorsunuz.
Dertler bundan ibaret olsa keşke, mesela parlamento binasından 800 metre uzaklıkta, Koreli bir patrona ait olan tekstil fabrikasında 'boligaşo' adı verilen esmer ufak tefek bazı insanlar fabrikadan hiç çıkmaksızın, fabrikanın içindeki yatakhanede 8 saat uyuyup, kalan bütün zamanı da fabrikada çalışarak geçiriyorlar. Aylık aldıkları ücretse, fabrikadan birkaç kilometre ötede bir mağazada yine onların ürettiği ünlü markayı taşıyan bir pantolonun fiyatına denk. Benzer başka 'köle' çalıştıran fabrikaların varlığı ise ayrıca bilinen bir durum. Bu 'köleler' genellikle Bolivya ve Paraguay'dan gelen insanlar. Zaten hali hazırda ülke içinde mevcut olan emekçi sınıflara yönelik fiziki(ırkçı) ve sınıfsal ayrımcılığa, bir de göçmen-işçi karşıtı onları aşağılamak için 'morocho' Bolivyalı ve Paraguaylı demenin Arjantince telaffuzlarını birleştirerek 'boligaşo' diye niteleyerek onların yerli köklerine gönderme yapan, aynı zamanda Arjantin işçi sınıfı içinde de karşılık bulan yeni ayrımcılık, milliyetçilik türleri gelişiyor. 800 Metre mesafedeki parlamenterlerin öyle meseleleri yok. Ülkenin en güçlü kurumu olan işçi sendikası Cgt'nin de.
'Millici' hükümetin başka çelişik hallerine gelince, ülkenin hemen hemen en önemli petrol, gaz ve maden kaynakları uluslar arası şirketlerin denetiminde. Doğal rezerv ilan edilen, koruma altında olan Patagonya'da dahil yapılan maden aramalarında siyanür kullanmayı ihmal etmiyorlar. Anlayacağınız 'toplu katliamcılar' her yerde. Yine Patagonya'nın yüz ölçümünden önemli bir parçaya Benetton tarafından el konulmuş. Mapucheler bu toprakların 'görünmeyen halkı' olarak 'topraklar satılık değildir' sloganı etrafında yaşam mücadelesi veriyorlar. 'Solcu' hükümet nemi yapıyor görmemeye devam ediyor.
Sanai üretimi hala önemli ölçüde dışa bağımlı, ve montaja dayalı. Geniş tarım alanları ise yine uluslar arası şirketlerin denetiminde ve sınırlı sayıda ailenin mülkü. Genetiği değiştirilmiş soya üretimi başta olmak üzere,  tek tip ürüne endeksli doğa ve insanlık karşıtı bir tarım politikası izleniyor. Yöneticiler ne mi yapıyor? Çin nasıl daha ucuza kapatırım soyayı, Arjantin daha nasıl pahalıya satarım uğraşında.
Seçim işlerine gelince, eşinin ölümü Cristina F. Kirchner'e zahmetsiz bir biçimde iktidar yolunu tekrardan açtı. Çünkü Nestor K.'nın ölümü yaptıklarıyla birlikte bir vefa duygusunu açığa çıkardı. Eyaletlerde yapılan seçimler rahat ve rakipsiz bir biçimde yeni dönemde de onun başkan olacağını gösteriyor. Artık sanırım dünya kapitalizmi denilen melanet daha otoriter daha merkeziyetçi daha hızlı ve şiddetle müdahale edebilen iktidarlara ihtiyaç duyduğundan olsa gerek, burada da 'filtreleme' diye adlandırdıkları ön seçim, baraj sistemini devreye sokarak, sınırlıda olsa bu gün parlamentoda temsil edilen küçük sol partilerin parlamento dışına itmeye çalışan yeni bir yasa çıkarmaya çalışıyor. Bu çabalara karşı cephe oluşturan sol partiler bunu iki partili bir sürece/mahkumiyete gidiş olarak adlandırıyorlar. Arjantin için bu yönelimin en önemli nedeni sanırım, her tür manipülasyon faaliyetine rağmen buradaki politikleşmiş toplulukların yoğunluğu. İktidar kısa vadeli bir düşünceyle, parlamento yolunu tıkayarak, giderek siyaseti iki partinin bir oyununa dönüştürmenin dolayısıyla da halkı apolitikleştirmenin yollarını arıyor olabilir.
Neticede, dünyanın egemenleri dünyanın bir bütün olduğunun farkında, ve ona göre politikalarını oluşturuyorlar, ya biz?
'Mübarek' şahsa gelince, hakkında bu hafta bir laf etmeyeyim diyordum ama dikkatli okuyucular uyardı. Bu şahıs bir ara höykürürken ' şimdi bırakırsak vampirler kazanır' demiş. Meşhur Çin Ansiklopedisinden kaynak belirtmeden apartma yapmış. Şimdi binlerce yıl önce Ansiklopedi'yi hazırlayan ulu bilgeler adına telif derdine düşecek değiliz elbette. Hem neme lazım bu ara kudurmuş gibi kan sayıklıyor, (Allah saklasın) alimallah durduk yere paçayı kaptırabiliriz. Hem bu muhteremle para işleri falan hiç konuşmaya gelmez, mensubu olduğu Anadolu Yamyamları familyasından birinin hatıratında biraz korku biraz huşu içinde şu satırlar geçer :'Mübarek kardeşimizle evde otururken, genelde doksan dokuzluğa sarılmış vaziyette olurdu, bir gün her tespih tanesini çektikçe Allah'ın inayetini arzulayan sözcükler dışında bir şeyler mırıldandığı dikkatimi çekti. Biraz kulak kabartınca bunların,para-güç-iktidar gibi kelimeler olduğunu fark ettim. İçime bir an kuşku düşmedi değil ama şüphenin imanın düşmanı olduğunu bildiğim için içimden dua ederek beni her türlü münafıklıktan uzak tutması için Yaradan'ın affına sığındım'(Ş. Koç - yayınlanmamış hatıralar s. 18) En son havadislere göreyse (artık otuz üçlüğü dahi eline almadığı gibi), yeni mantrası 'ölümse ölüm' olmuş.
O vampirlerden bahsederken Ansiklopedi'dekileri doğrularcasına yamyamlarla vampirlerin bir öldürme yarışı içinde olduğu hissine kapıldım. Ama uyanıklık yaparak ilerde vampirlerle kurulacak bir yakın akrabalık neticesindeki mürüvvet görme olasılığını eliyle bir kenara itmek istememiş. Onun için vampirleri silah tüccarlarıyla sınırlamış. Öyleyse burada iki olasılık karşımıza çıkıyor, skorsky helikopter ihalesini alanlar verenler pamuk prenses ve yedi cücelerdir, iki, danışılanlar Doktor House dizisin baş artisti olan Hugh Laurie'nin kitabını okumuşlar.Geçtiğimiz hafta, pazar günü Macaristan'da genel seçim yapıldı. Macaristan nere Arjantin nere demeyin, netice de bu ülkenin ilk oylama işlemi Buenos Aires'ten başladı. Hem de sabahın altısında. Normalde doğudan en batıya doğru seyretmesi gereken süreç pek anlayamadığım bir gerekçeyle, ilk olarak iki hafta önce cumartesi günü Güney Amerika'dan başlamıştı. Güney'de de oy kullanılan Macaristan'ın tek elçiliği Arjantin'de. Brezilya'da ki diğer elçilikte, elçi dahil kimse oy kullanmak istememiş anlaşılan. Geçtiğimiz aylarda yapılan Ab parlamento seçimlerinde 2 oy kullanılan bir sandığa göre işler bu kez pek bir ciddiye alınmıştı. yüzde400 Artış vardı, yani 8 kişiye çıkmışlardı. Seçimin galibi olan sağ partiler iki tane gözlemci göndererek hadiseyi ne kadar ciddiye aldıklarını gösteriyorlardı.
Neyse geyik kısmını geçelim. Geçtiğimiz hafta yapılan seçimleri sonucu sol açısından bir facia oldu. Beklenilmeyen bir durum değildi. Sekiz yıldır iktidarda olan Macar Sosyalist Partisi (Mszp-bu partinin adından başka sosyalizmle bir ilgisi yok, liberal bir parti diye bakmak daha doğru olur.) üç kere hükümet değişikliğine gitmek zorunda kalmış, sonuncusunda, kimsenin başbakan olmak istemediği bir duruma bile düşmüşlerdi. Mszp neo-liberal politikaları uygulamaktaki ataklığı ve son dönem gelişen ekonomik krizin Macaristan halkını yıkıma uğratmasının karşılığını ağır ödedi. Seçim sonuçları biraz yuvarlak rakamlarla şöyle şekillendi: Fidesz- yüzde 53, Mszp-yüzde 19, Jobbik-yüzde 17, Lmp-yüzde 7. Seçimin bazı bölgelerde ikinci turu olmasına rağmen bu rakamların pek değişmesi beklenmiyor.
Fidesz, bu parti AKP'ye benzetilebilir. Milliyetçi ve muhafazakârlar, ekonomik politikalarda değişiklik adına bir vaatleri yok. Daha iktidara gelmeden bu ülkeye çok partili sistemin bir yararı olmadığından söz etmeye başladılar. Çok daha evvelden hükümeti erken seçime zorlayıp iktidarı alabilecekken, hükümetin bir daha seçilemezcesine perişan olmasını beklediler. Bunda da başarılı oldular. Bu partinin kanatları altında büyüyen Jobbik'se 1930'larda ki Macar faşist partisi(Çapraz Ok-Nyılas)ne doğrudan göndermede bulunan bir grup. Seçim günü bu partinin taraftarlarının sokaklarda siyah üniformalarla dolaştığı televizyonlardan izlenebiliyordu. Her iki sağ partide daha çok enerjisini anti-komünizm, yabancı ve azınlık düşmanlığından alıyor. Özel olarak burada romanlar ve Yahudiler söz konusu.
Lmp ise yüzde 5'lik barajı geçen bir diğer parti. Lmp'nin açılımının anlamı, politika başka türlü de olabilir. Bu parti genç ve diğer ülkelerdeki yeşillerin paralelinde. Komünist ve Sosyal Demokrat partiler ise çok sınırlı bir alanda seçime girebildiler, aldıkları oysa çok düşük.
Bu gelinen durumda, Macaristan'ın halinin giderek 1930'lardaki tabloyu andırdığına dair yorumlar artıyor. 1930'lu yılların ortalarından itibaren, Hitler'in Macaristan'a eski topraklarına kavuşmasına yardımcı olacağı gibi vaatlerine ağzı sulanarak, karşılık veren sağ muhafazakâr kesim tereddütsüz  Nazi Almanya'sıyla işbirliğine girişti. Giderek faşistleştiler, Almanya'dan önce Avrupa'da ilk antisemitik yasa burada çıkarıldı. Daha sonraysa sosyalistlere ve Yahudilere yönelik kıyımlar birbirini izledi. İkinci Dünya Savaşı, sonrası yapılan ilk seçimde ise bir önceki dönem faşist olanlar tekrar iktidar oluyor. Sovyetler Birliği'nin zorlamasıyla bu grup iktidardan uzaklaştırılıyor. 30'larla olan benzerlik meselesi, bu ülkenin giderek aslına rücu ettiğini anlatmak istiyor. Bunun sonucu bir süredir olagelen, özellikle nüfusun yüzde10'unu oluşturan romanlara karşı saldırıların artması bekleniyor. Hemen secim öncesi, polisin müsamahakârlığının eşliğinde Yahudilere yönelik böyle bir kaç şiddet olayı meydana geldi. Seçimin ilk sonuçlarından biriyse, İsrail'in bu ülkeye yapılacak turistik gezileri iptal etmesi oldu.
Son dönem, sadece Macaristan'da değil, Avrupa'nın birçok ülkesinde gelişen Neo-nazi hareketler dikkat çekiyor. Enerjilerini yabancı düşmanlığının yanı sıra soğuk savaş paranoyasının ürünü anti-komünizmden alıyorlar. Başta ABD olmak üzere batının yürüttüğü anti-komünist kampanya meyvelerini veriyor. Geçenlerde Polonya Cumhurbaşkanı'nın da hayatını kaybettiği kaza, bir anda Katin ormanları katliamıyla birleştirilerek (başta Erdoğan'ın ağzından yaratılan şüphe olmak üzere) anti-komünist bir uğultuya dönüştü. Burada derdimiz tarihte birilerini aklamak olamaz. Ama belki de tarihi değerlendirirken en büyük yanılgı bu günün gözlüklerinde saklıdır. Üzerinden çok uzun zaman geçmemiş, aşağı yukarı 60-70 yıl önce, neredeyse bütün dünyanın yıkımına neden olan bir savaşın müsebbibi Sovyetler sayılacak. Egemenler tarihi her yerde yeniden yazıyor, çünkü aşağılık ve nemenem bir şey olduklarını bizden daha iyi biliyorlar. Kapitalizmin çözülmez yapısal sorunlarının karşısında ise insanlığa birbirlerini boğazlamaktan başka bir şey önermiyorlar.
Dünyanın üzerinde maalesef komünizm hayaleti dolaşmıyor, ama turlayan başka hayaletler var, bunlardan biri bugün(Cuma) Macaristan'a ulaştı. İzlanda'da patlayan volkanın külleri onların da göğünü kaplamış, umarım daha ileri gidip sizin tepenize de yağmazDünyanın göbeğinden de bildirmek nasipmiş, ben tam ana karadan en uzakta falan (turist kısmının malumu aliniz hep bir 'en' takıntısı vardır, her bir haltı tüketmenin iştahından olsa gerek) gibi bir takım laflar gevelerken imdadıma Rapanuiler yetişti. Meğer onlar buraya geleli (4. yüzyıl olduğu tahmin ediliyor) beri bura 'dünyanın merkezi'ymiş. Rapanui diyarı bağlı olduğu ülke Şili'den 3000 km yani yaklaşık uçakla 5 saat uzaklıkta, Pasifik Okyanusu'nda bir ada. En yakın Polinezya bağlantısı olan Tahiti'de bir o kadar mesafede. Ee neticede bir yerlerin ortasında oldukları kesin, sizde dünyanın asıl merkezi burası deyip durun. Ama fırsat bu fırsat değerli büyüklerimiz bu göbek-merkez hikâyesine binaen hemen Rapanui halkına bir fahri hemşerilik beratı verseler yeridir. Ne olur ne olmaz belki yağmalanacak bir şeyler kalmıştır. Gerçi bizim değerli iş adamlarımızın dişinin kovuğunu doldurmaz ama olsun. 
Rapanui adasıyla soluk benizlilerin ilk kontağı, (kendileri keşif diye adlandırmakta ısrar eder) 1722'de bir Paskalya günü vuku bulduğu için, adaya gavurca bir ad vermeyi münasip görmüşler. O da doğal olarak batı mukallitliğinin kudreti sayesinde daha çok yaygınlaşmış. Bildiğiniz Paskalya Adası olmuş. Adanın gerçek yaratıcıları ise üç volkan. Üç milyon yaşında olduğu tahmin ediliyor. Bu gün o volkanlardan biri Rona Kau'nun kraterini ziyaret etmek mümkün. Bu kraterin olduğu bölgenin çok etkileyici bir havası var. Bundan dolayı da geçmiş zamanda ibadet alanı olarak kullanılıyormuş. Adanın efsaneleşmesine sebep olan en önemli şeyse devasa Moailer tabii ki. Moaileri anlatmadan önce Rapanuilerin geçmişine dair şu an en geçerli olan varsayımdan bahsetmekte yarar var. Dil bilim, antropolojik, genetik ve arkeolojik bilumum araştırmaların gösterdiği sonuç, Rapanuiler Yeni Zelanda'dan başlayıp Rapanui'ye kadar uzanan koridorun, Polinezya uygarlığının bir parçası. Tanrılar ve bazı gelenekler itibarıyla kurulan benzerliklerden hareketle bu toplumun geçmişini Hindistan'a kadar da uzatmak mümkün. Uzaylılarla olan bağlantılar gibi varsayımlarsa maalesef şimdilik Martin Myster sayfalarında kalmaya mahkum.
Adanın sahillerinde değişik büyüklük, ağırlık ve biçimlerde aşağı yukarı hemen hemen hepsinde benzer yüzlerin resmedildiği moai adı verilen heykeller mevcut. Bu heykellerin sırtları denize dönük. Ahu adı verilen taşla örülmüş platformların üzerinde yer alıyorlar. Özellikle ahuların ve taş evlerin yapımında kullanılan harçsız taşları birbirine bağlayan teknik, İnkalarla bir alışverişleri olduğu varsayımını kuvvetlendiriyor. Moailer adayı denizden gelebilecek kötülüklerden korumak için inşa edilmiş. Çünkü denizde ölü ruhların yaşadığı varsayılıyormuş. (Bu günde hâlâ benzer geleneklerin etkisiyle yatarken kimse kafasını deniz tarafına koymazmış. Kabuslar gelebilir diye) Bunların konulduğu yere göre sayı ve büyüklüklerinde farklılıklar var. En uzunu şu an ayakta olan 21 metre. Ama zaman içinde büyük olasılıkla depremlerle moailerin çoğu yıkılmış, ve parçalanmış. Bunun üzerine pek kendilerine hayırları olmadığını da görerek bu işi bırakmışlar. Adada moailerin yontulduğu bir fabrika- dağ var. Burada bir moai önce dağdaki kayanın içinde biçimlendiriyor, sonra oradan koparılıyormuş. Bunları rahatlıkla görmek mümkün. Bu devasa heykelleri nasıl taşıdıklarına gelince, ağaç yolların üzerinden kaydırdıkları varsayılıyor. (Gizem geyiklerine meraklı olanlar adada ağaç yok ki, nasıl olur diyor, halbuki ada 1970 lere kadar palmiye ağaçlarıyla kaplıymış.) Moailerin içinde bir istisna grupta mevcut. Ahu Tongariki diye adlandırılan bölgedeki moailer denize doğru bakıyor. Bunun nedenide onların uzun bir seyahatten/maceradan dönen Rapanui atalarından olduklarının varsayılması. Arada gezerken 'hemşerimiz' Pierre Loti'nin oralardan geçtiğini gösteren bir tabelaya rastlamakta ilginçti.
Bu güne gelecek olursak, adaya Santiago'dan ve Tahiti'den her gün birer uçak seferi var. Bizim sırf adaya geliş gidişte toplamda 12 saat tehirle karşılaştığımızı göz önünde bulundurursak, buraya gelmek gibi bir niyetiniz olursa, uçakların zamanında kalkması için yapacağınız dualarda üfürüğünüzün kuvvetli olmasının bilakis faideleri olacaktır. Adanın nüfusu 3000 civarında. Hemen hemen her şey turizme emanet. Rapanuiler henüz bütünüyle geleneksel yaşamlarını terk etmemişler. Ağırlıkla balıkçılık ve tarımla uğraşıyorlar. Ama tabii ki turizm işi daha cazip geliyor çoğuna. Bunun içinde lokanta ve el sanatları gibi uğraşlarla para kazanıyorlar. Bundan üç yıl öncesine kadar lise dahil bütün öğretimde kendi dilleri Rapanui'yi kullanıyorlarmış. Ama Şili'nin kitapları değiştirmesiyle birlikte (ellerinde Rapanui dilinde yeni kitaplar olmayınca) zorunlu olarak İspanyolcayı kullanmaya başlamışlar. Şili ordusu ve polisinin bu adaya yakın ilgi göstermesiyle birlikte değerlendirirsek bu iş daha çok bana asimilasyon için atılmış bir adım gibi geldi. Adanın bir de parlamentosu var. Parlamento küçük bir oda, Coca Cola sandalyeleri, bir bilgisayar ve yazıcıdan oluşuyor. Dışarıdaki pankarta ise bağımsızlık istediklerini yazmışlar.
Ada bir zamanlar özel bir palmiye ağacıyla kaplıymış. (Bu ağaçlardan halen Şili'de var, bir tür işlemden geçirerek 'palmiye balı' adı verdikleri bir tatlı elde ediyorlar) 1970'lerin başında bütün alanları hayvancılığa açmaya karar verince, adanın palmiyelerinin hemen hemen tamamı kesilerek yok edilmiş.(Burada sanırım bütün dünyanın ortak olması gereken bir soruyla karşı karşıya kalıyoruz) Bu gün bozkırı andıran alanlarda at, inek, tavuk vb bir çok başı boş hayvan görmek mümkün. Şimdilerde ise adanın önemli bir bölümü bodur, makiliği andıran Guayaba ağaçlarıyla kaplı. Tatlı bir tropik meyvesi var. Bu da adaya bir meraklı tarafından dikilmiş 30 yıl kadar önce. Ama bu şahıs kendi bahçesinde ki guayabalarını kimseye elletmek istememiş. Neticede özellikle kuşlar sayesinde bu gün adanın en önemli bitki örtüsü haline gelmiş.
Meraklıları için, adayı anlatan ve her gün burada gösterilen Kevin Costner imzalı Rapanui adlı filmin varlığını da geçerken belirtmiş olalım. Plajlar mı nasıl? Gerçekte plaj denilebilecek bir yer var o da 'şehir'den epey uzakta. Yani buranın plajlarından çok gizemlerinin peşine düşmelisiniz. Arjantin'de geçtiğimiz çarşamba sokağa çıkma yasağı vardı, nüfus sayımı için. Aynı gün, sabah saatlerinde Nestor Kirchner (60) bir kalp krizi sonucu hayatını kaybetti. Bu Arjantin'i yasa boğdu. Nestor Kirchner, 2001 krizi sonrası ilk seçimlerde başkan olmuş (2003-2007), daha sonraki seçimde yerini eşi şimdiki başkan Cristina'ya bırakmıştı. Önümüzdeki sene yapılacak olan seçimlerde de yeniden aday olacaktı. 2020'ye kadar iktidarda kalma hesapları yapıyordu. Ölümü sonrası, sokağa çıkma yasağı devam etmesine rağmen insanlar Casa Rosada'ya (başkanlık sarayı, Plaza De Mayo'da) akın etmeye başladı. Bu akın cenazenin oraya getirilmesiyle birlikte günlerdir sürüyor. İlk akşam binlerce kişi sokaklara dökülerek gösteri yaptı. Gazetelerin ortak yorumunda Arjantin tarihi açısından Eva ve Juan Domingo Peron'un ölümüyle N. Kirchner'inki eşdeğer tutuluyordu.

Merhumu nasıl bilirsiniz sorusuna, ona zamanında Bay K adı takmış olan muhalefet dahil olmak üzere iyi bilirdik diye topluca yanıt verdiler. Futbolcular başta olmak üzere herkes onunla anılarını anlatmaya başladı. Zaten ölüm haberinden itibaren (bugün üçüncü gün) Arjantin TV'lerinin tamamı sadece, Nestor Kirchner hakkında yayın yapıyor denilebilir. Bizim elçiliğin 29 Ekim kutlamasını iptali bile bu işin buralarda ne kadar ciddiye alındığını size gösterir sanıyorum.

Nestor Kirchner'in yaptıklarına gelince. 2001 krizi sonrası ülkenin toparlanmasında önemli bir rol oynadığı görünür gerçeklerden biri. Halen ülkede özel hastaneler ve okullar olmakla birlikte ağırlıkla eğitimin ve sağlığın parasız olması yoksulların gözünde onu en önemli kılan şey. Bir taraftan da solun ona 'komisyoncu' adını takmasına neden olan özelleştirmelerin sürmediği anlamına gelmiyor. Yoksullar için bütün politikacılar birer hırsız. Ama o ve eşi en azından bizi ücretsiz eğitim ve sağlıktan mahrum bırakmadılar diye düşünüyorlar. Ayrıca dikkatimi çeken bir nokta Türkiye'yle karşılaştırıldığında burada su, elektrik, doğalgaz ve telefon-internet sudan ucuz. Bira ve şarap da. Mesele sadece tabii iktidarda olanlarda değil. Burada sağ dahil halk her gün hak aramak için sokakta yani adaletsiz davranmakta biraz yürek ister.

Nestor Kirchner'in ikinci önemli adımıysa, unutturulmaya çalışılan cuntacıların yeniden mahkemelerle buluşmasını sağlaması olmuş. Hiçbiri rahat döşeğinde ölemiyor. 30.000 kişinin katilleri hala bu toplumunun sağcı ve varlıklı kesimleri açısından saygın insanlar. Ama toplumun büyük çoğunluğu için insanlık adına mahkum edilmişler.

Biraz konuyu dağıtmış olacağım ama kusura bakmayın. Geçenlerde dilimize 'Ölü Ruhlar Ormanı' (Doğan Kitap) olarak çevrilen J.C. Grange'nin bir romanını okudum. Bu çok satar yazarın öyküsünün önemli bir kısmı Arjantin'de geçiyordu. Arada cuntacı porteleri de çizilmişti. Ama cuntanın neden vuku bulduğu vb gibi bir sürü soru es geçilmiş, bir macera romanına uyan bir tarzda bütün iş cani askerlerin icraatları olarak sunulmuş. Daha sonra da kurbanlardan birer canavar yaratılmış. Bir an bizim memlekette 'derin analizler' yapan muhteremlere aklım gitti, (işin tartışılması gereken ve önemli olan yönlerini atlayarak) onlar da kurban ve muhataplardan birer canavar yaratmaya çalışmıyorlar mıydı? Yoksa onlar da acaba çok satar bir yazar olma arzusunda mıydı? Elbette satabilirler, bir ihtimal neden olmasın.


Tekrar Nestor Kirchner'e dönecek olursak, özellikle son dönem Güney Amerika'nın entegrasyonu doğrultusunda yürüttüğü çabalar ve Güney Amerika Birliği (Unasur) genel sekreterliği pozisyonundaki gayretleri izlediği politikalar, diğer birlik yanlısı ülkelerce takdir ediliyordu. Bu durum, ABD açısından ise rahatsızlık yaratıyordu. İç politika alanında ise, onun politik etkinliği, Peronizmin kendi içindeki çelişkili seyrini de bize yansıtıyor. Peronist parti tarihte de bir yandan popülist bir çizgi izlerken bir yandan da sermayeyi hiçbir zaman karşısına almamış. Aynı zamanda parti içerisinde sol-popülist unsurların yanı sıra sivil faşistleri de barındırmış. Nitekim Kirchner'in ölümüyle birlikte gene Peronist parti içerisinde olan Duhalde'ye gün doğdu. Geçen haftaki mektubumda bahsetmiştim, kendisinden öldürülen gencin katillerinin arkasındaki kişi diye söz edilmekteydi. (Bu cinayetle ilgili, birkaç kişi gözaltına alınmasına rağmen, hala şüpheli statüsündeler) Geçen hafta da Duhalde'nin taraftarlarının onu yeni başkan adayı olarak lanse eden afişleri duvarları süslemeye başlamıştı. Arjantin'de siyaset sahnesindeki kartlar yeniden karılacak. Gelecek seçimlerde şimdiki başkan Cristina büyük olasılıkla yeniden aday olur. Önceki seçimde, maço bir toplum olan Arjantin'de eşinin varlığı önemliydi. Şimdi tek başına şansı daha az. Ayrıca bir erken seçime zorlamak için yeni provokasyonlar tertip edilebilir, çünkü ABD'nin bölgedeki hegemonya arayışı ufak çaplı muhalefete bile müsaade etmemek yönünde.

Bu ölüme sevinenler de oldu. Kim mi, tabii ki ABD merkezli uluslararası piyasalar diye anılan sülükler. Arjantin hisse senetlerinin satışları bir anda tavan yaptı, 'gözümüz aydın, IMF yanlısı bir hükümet geliyor', diye sevinçli bir telaş basmış onları.

Not: Geçenlerde böyyük gazetelerimizden birine bakarken, Sit alanları, enerji santrallarıyla ilgili Ulu Hakanımız Tayyip Han hazretleri yine höykürmekteydi. Altta okuyucu yorumları vardı. Son hızla Kemalistlerin kötülüklerini anlatmaya başlamışlardı. Benzer alakasız ilgilerle daha önce başka haberlerde de karşılaşmıştım, memlekette ideolojik hegemonya denilen hadisenin ne boyutlara ulaşabileceğini anlamış oldum. Hatta memlekette bu kadar başarılı olduklarına göre bu işte ömür tüketen abilerimizi buraya da davet etmek icap eder dedim. Çünkü bu densiz Arjantinliler her lafın başına mutlaka köylü köylü bir emperyalizm işi sokuşturuyorlar. Akşam sabah hak arama peşindeler, nesne olduklarının bir türlü farkına varmıyorlar, varsa yoksa Amerikan emperyalizmi kahrolsunmuş. İşte bu yüzden ikna edilmeleri gerekir, çünkü belli mi olur başkalarına kötü örnek olabilirler. Bunun için 'ideolojik babalar'ımızın buralara bir sefer düzenlemesinde yarar vardır. Masraflar için endişelenmesinler, yeme içime gezme masrafları benden. E artık kalanı da onlar cemaate mi, TRT' ye mi fatura eder bilemem. Ayrıca burada yapacağımız aydırma sohbetlerinin cahil Arjantin solcularını ve halkını da ikna edebileceğinden pek emin değilim. Ama en azından biftek konusunda dünyada bir numara olmalarına rağmen, etin terbiyesinden bihaber olan Arjantinlilere (bu konularda bilgisi görgüsü herkesin malumu olan) Ahlakçı Niyazi üstadımız, kırmızı şarapta biftek nasıl marine ediliri öğretebilir, böylelikle halkımızın bu hususta biraz olsun gözü, gönlü, dimağı açılır.    Bu hafta size biraz Brezilya kentleri Buzios ve Rio de Janeiro'dan bahsedeceğim. (Maalesef bu sefer, Mister No'nun memleketi Manaus'a yolumuz düşmedi ama kaçasanın tadına baktık.) Derdim oraların güzelliklerini anlatmaktı ama gördüğüm başka şeyler daha fazla ilgimi çekti. Yine de işin trustik kısmıyla bir peşrev yapalım. Buzios 60'lı yılların ortalarına kadar sakin bir balıkçı kasabasıymış. Ta ki bir gün o civardan olan sevgilisiyle birlikte Briget Bardot'un oralara avdet etmesi makus talihlerini değiştirmiş. Şimdi sosyetenin uğrak yeri bir plaj kentine dönüşmüş. Şamatanın ve eğlencenin bol olduğu bir yer. Yani öyle kafayı dinlemek için uğranabilecek bir tarafı yok. Bu arada gördüğüm kadarıyla Brezilya ahalisinin bir çok davranışı bizimkilere epey benziyor. (Şimdi anlıyorum İtalyan çizgiromanları, fumetti'nin neden bizde ve Brezilya'da popüler olduğunu.) Şöyle ki sizi havalanından alan otobüs önce yarım saat kadar yolcular toplansın diye bekliyor, sonra yola çıkıyorsunuz, on beş yirmi dakika sonra bir yolcuyu unuttukları açığa çıkıyor, hadi bakalım geri dön o yolcuyu al. Sonra bir başka hadise on dakika ihtiyaç molası verip yarım saatin sonunda bile hareket edememe. Bu vaziyetler havaların sıcaklığından herhalde...
Rio de Janeiro'ya gelince özellikle kentin yukarıdan görünümü, fantastik diyebileceğimiz bir hava oluşturuyor. Buna ek olarak 710 metre yüksekliğindeki Corcovado (kambur)'nun tepesine dikilmiş olan (38 metre yüksekliği, 1145 ton ağırlığı ve 1920'lerin teknolojisiyle yapılmış olan) İsa heykeli bana insanoğlunun tutkularının ve ihtirasının nelere kadir olabileceğini gösterdi.

DEVRİME EVET, SEÇİME HAYIR!

Bugün Brezilya'da seçim var. Bu da duvar yazılarından biri. Burada seçim kampanyası epey hareketli gözüküyor. Afişler sağa sola yapıştırılmıyor. Büyükçe panolar yapılmış, adayın fotosunu kapladığı bir alan ve sloganı varsa o, bir de partinin küçük bir amblemi. Bu panolar kimi zaman bisikletlere, arabalara ve uçaklara takılarak dolaştırılıyor. Hemen hemen her önemli kavşakta bu işi para için yaptığı belli olan ekipler panoları sergilemeyi ihmal etmiyorlar. Arada Romario'nun afişleri de göze çarpıyor. Bu afişlerde siyahlar neredeyse hiç yoktu. Televizyon reklamlarında da. Görünen o ki adı konmamışda olsa ırkçılık burada yaşıyor. O kadar aday afişi arasında tek bir istisna gördüm diyebilirim, onda da her 'musibet' bir aradaydı, siyah bir aday kendini hem askerim hem de geyim diye tanıtıyordu, üstüne üstlük Brezilya Komünist Partisi adayıydı.
Beni şaşırtan şeylerden biri, oylamaların elektronik olarak yapılacak oluşuydu. Aynı seçimin içinde, birkaç oy birden verilecek. Sanırım onlarda endişeli olsa gerek ki ha babam televizyonlarda oyların nasıl kullanılacağını anlatıyorlardı.
Lula döneminde yoksulluğun azaldığı söyleniyor. Doğal olarak, karşılaştırma olanağım yok. Bu yüzden de diğer sol partiler oy alamazken onların iktidar olduğu da ekleniyor. Ama favelaların halini biraz gördüm. Bizim gecekonduları mumla aratacak cinsten. Ve şehrin epey dışında tecrit bir hayatları var. Ankara Yenidoğan görünümlü favela tepelerinden burada çokça. Lula'nın halefi olan Dilma Rousseff daha seçimler olmadan neredeyse galip ilan edilmiş gibi. Umuyorum sadece bir kadın başkanlarının olması bile bu ülke için bir avantaja dönüşür. Tabii bunu yolu biraz da uğraşılan sorunları doğru tanımlamaktan geçiyor. Meseleye 'yoksullukla mücadele' derseniz o iş biraz da orada kalır.

COPACABANA PLAJINDA FUTBOL

Rio de Janeiro'nun bu meşhur plajı, Copacabana'da bayrağını açan, bir kamp kurmuş. Bunların arasında çeşitli Hıristiyan organizasyonlarının yanı sıra anarşistler de vardı. Plajın asıl gündemi ise 10. Dünya Evsizler Futbol Şampiyonası'ydı. Bir sürü ülkeden kadın ve erkek futbol takımlarına ev sahipliği sırası Rio'daydı. Karşılaşmalar başka bir yerde göremeceğiniz kadar dostça ve kardeşçeydi. Ama hiç de hırstan yoksun değildi. Mesela ihtiyarlar heyeti gibi bir yaş ortalamasına sahip olan Yunan takımı biraz önce darmaduman ettikleri 13-14 yaşındaki Kamboçyalıları omuzlarına alıp seyirciyi selamlayacak mütevazilikteydiler. Bir mülteci kampından gelen Filistinliler arasıra yaptıkları asabi hareketlere rağmen turnuvanın en popüler takımıydı. İşin açıkçası bir sürü güzel sahne vardı. O güne kadar toplumun kenarında tutulmuş insanlar,burada başkaları tarafından belki ilk defa alkışlanıyorlar, insanlar onlara öpücükler veriyor, birlikte fotoğraf çektiriyorlar. Belki de herkes burada insan olduğunu anımsıyor. Yapılan bir araştırmada daha önce şampiyonaya katılan insanların turnuvadan sonra, %70'ler civarında hayatı olumlu yönde değişmiş. En azından o insanlar için önemli bir eşik olduğu ortada. Güzel şeylerden biri de her sene turnuvaya katılan kişilerin farklı olma zorunluluğu. Bu da profesyonel evsizler takımı gibi bir şeyin gerçekleşme olasılığını ortadan kaldırıyor. Bir de dikkatimi çeken şey ulusal takımlardaki renk farklılıklarıydı. Örneğin Kırgız takımında neredeyse hiç Kırgız yoktu. Hong Kong takımında baktım Adil diye bir genç var. Aha dedim bizim hemşeri, çıkışta sordum, Pakistanlıymış meğer. Memleket bayrağı turnuvada yoktu, (ama Rio'nun dışında köhne bir limanda dalgalanıyordu) zaten bizim evsizlerimiz de yok netekim!

Turnuvayı her iki (kadınlar-erkekler) kategoride de ev sahibi Brezilya kazandı. Çok iyi hazırlanmışlardı. Onların evsiz ve sorunlu insanlar olduğuna inanmak güçtü. Biraz ölçütlerde görecelilik söz konusuymuş, mesela Brezilya için favelada yaşamak evsiz sayılmak için yeterliymiş. Bu arada turnuvanın bitimine doğru Rio'nun yoksul çocukları, başka ülkelerin yoksullarından forma, ayakkabı kapma derdine düşmüştü. Pek başarılı olamadılar, çünkü onlara verseler üzerlerinde giyecek bir şey kalmayacaktı. Arada bir iki öpücük karşılığı eşofman kapan kızlar da olmadı değil. Neyse bazılarının hayatı şimdiden değişti, profesyonel ligde oynama teklifi almışlar. Elbette yoksulların kaderinin bir parmak balla değişeceği yok, ama en azından o kadar da olsa, o balın tadını çıkarmakta yarar var.

Ayrıntılı bilgi ve maç videolarını izlemek için www.homelessworldcup.org adresine bakılabilir.

Sağlıcakla kalın...Size bu hafta Arjantin demokrasisinin yakın dönem hikâyesini anlatacağım. Hikâye diyorum,çünkü pek ciddiye alınacak gibi değil. Daha önceki dönem Başkanlık yapan belki bu yüzden biraz yıpranan ve  yeniden seçime girmeyen Bay Nestor Kirchner'in yerine son seçimlerde eşi Cristina aday olmuş ve kazanmış. Bu  zaten bana sorarsanız başlı başına bir anormallik,aslında herkes kocasının ülkeyi idare ettiğini bilmesine rağmen onun gölgesine oy vermekten beis duymuyor. Cristina kocasının tabii ki kopyası değil. En azından estetik cerrahi destekli haliyle, kocasından  çok daha güzel gözüküyor. Ama laf aramızda kesinlikle Ajda ablamızın eline su bile  dökemez.
Koca Kirchner, bu günlerde, pozisyonunu kullanarak servetine servet katmakla suçlanıyor. O yüzden boynu bükük. Eşinin seçim kampanyası sırasında Chavez'den para aldığı ise kanıtlanmış bir durum. Karısının haliyse daha bir bozuk. Çünkü, bir süredir lider arayan sağ, bula bula  müstakbel başkan adayını, şimdiki başkanın, Cristina'nın yardımcısının ortaya atılmasıyla 'buldu'.
Aslında bir süre öncesine kadar sağın ve ülkenin yeni başkan adayı olarak Buenos Aires Valisi Macri gözükordu. Ama eşcinsel evliliğini onaylayan Yargıtay kararı karşısında ki, özgürlükçü yaklaşımı onu muhafazakâr kesimlerin gözünde yıprattı. Buna ilaveten Federal polise alternatif kendi denetiminde bir şehir polisi oluşturma girişimi ve bu konuda aldığı sonuçta sağ kesimler tarfından başarısızlık olarak yorumlandı. Şehir polisini oluşturma sürecinde, şehir polisinin federal polisin telefonlarını dinlemesi ayrı bir skandal oldu. Ve yeni polis şefi daha göreve başlamadan, kendini hapiste buldu. Şimdi ise şehir polisi görevde, fakat çok etkisiz, toplamda 500 kişi. Bunun bir kısmının büro görevinde, bir kısmınında rutin olarak izinli olduğunu ve şehrin büyüklüğüde hesaba katılırsa asayişi sağlama konusunda yetersiz olacağı çok açık. Başlangıçta hedeflenen her yerde 24 saat devriye gezmek gibi bir olay olanaksız hale geliyor. Tabii bu polisin asıl hedefi ise Piqeteros (işsiz işçiler) gruplarının yaptığı gösteriler, yani anlayacağınız, asayiş bahane. Federal polisi, Vali Macri, Piqeteroslara müsamahakâr davranmakla suçluyor.  Ama bence yeni polisin de, bu sayılarıyla Piqeteroslar karşında hiçbir şansı yok.
Neyse biz başkan yardımcısı ve sağın yeni lideri (aslında bu liderlik işi Arjantin siyasetinin yapısal sorunları nedeniyle önemli belirsizlikler taşıyor) Julio Cobos'a dönelim. Cristina ile birlikte seçilen başkan yardımcısı, Cristina ülkede olmadığı zaman başkan pozisyonuna sahip oluyor. Ve elinde meclisi fesh etmek dahil, her türlü yetkiyi bulunduruyor. Bu yüzden C. Kirchner bir süredir yurt dışına çıkamıyor. Ayrıca yardımcısını azletmek gibi bir olanağı da  yok. Tam bir açmaz. Bunun anlamı aslında hükümetin günlerinin sayılı olduğu. 2011 seçimleri beklenmeyecek. Sanırım bir telaş hali hâkim ki, basının karşına hemen hemen her gün çıkan fakat sorulara izin vermeyen başkan, geçenlerde bir istisna  dahi yaptı. Bu yüzden Kirchner hükümeti için Malvinas Adaları sorununun yeniden ısınması bir can simidi olabilir.  Ne de olsa milliyetçilik Peronizmin aşı.
SEÇİM PARODİSİ
Şu Arjantin demokrasisini biraz mercek altına almaya çalışalım. Zamanın birinde, mesela 3 yıl önce olsun, her tür yetkiyle donatılmış birisi (bu bence başlı başına sorun) seçiliyor. Bunun yardımcıları da beraber, aynı dönemde yerlerini alıyorlar. Seçim süreci denilen şey kuşkusuz birilerinin finasmanıyla gerçekleşiyor. Göz boyama, vaatler sürecini sonuçta parası olanlar şekillendiriyor. Elbette sonra karşılığını isteyecekler, her zaman Chavez gibi bir 'hayır sahibi' bulunmaz. Her neyse bu kısmını da bir kenara bırakalım, seçilen kişilerin zamanla ciddi bir ideolojik kimliği de olmadığı/olduğu (öylesine bir ideolojik kimliğe sahipler ki pazarda her zaman şöyle ya da böyle yer bulabiliyorlar) anlaşılıyor. Başkan yardımcısının, süreci sabote etmesi de bu halin en önemli göstergelerinden biri oluyor. Peki halk seçime giderken sizce neyi seçti? Şimdi aynı halka sorsanız kendini çok yönlü olarak kandırılmış hissetmez mi? Ve yeni bir gözbağcılığı sürecini yaşamaktan başka bir şansı var mı? Hiç kuşkusuz sergilenen bir parodidir. Egemen sınıfların bu ortaoyununu tekrar tekrar oynamaktan sıkılacağını ise hiç sanmam.
Muhtemelen tartışmayı getirmek istediğim yer anlaşılmıştır. Temsili demokrasinin özellikle bugünkü dünyamızda şarlatanlık olduğunu söylüyorum. Politik olmayan bugünün toplumlarında, (egemenlerce de özellikle tercih edilen) bu durum demokrasi denilen olguyu, seçmenin/tüketicinin aslında pazardaki alınıp satılan herhangi bir şeyden ayırt edememesine yol açıyor. Dolayısıyla sürekli ama küçük değişikliklerle sergilenen parodi, bir kaostan başka bir şey yaratmıyor. Her tür vaade rağmen hiçbir zaman şeffaf ve denetlenebilir olmayacağı, temsil denilen işin zaten yapısı itibarıyla mümkün değil. Bu söylediğimse sadece sorunun tabii ki bir yönü.
Şimdi işin ucunu Türkiye'ye döndürelim, örneğin yüzde 47 ile bir zamanlar Akp'ye yetki vermiş olan halk, bugün acaba ne düşünüyor? Mesala direnişteki TEKEL işçisi (Amerikalı gibi konuşmuş olacağım ama kusura bakmayın) kendi verdiği vergiyle, kendisinin 10 katı maaş alan, bu katlama hesabını 20'ye çıkarmaya çalışan, kendi verdiği oyla TBMM'de oturan zevat hakkında ne düşünebilir? Ya da bu gün polise taş attığı için henüz bu yaşta cezaeviyle tanışan Kürt çocuğu ve onun ailesi? Bu yazının başlığını R. Bradbury'nin Fahrenheit 451 kitabında yer alan kahramanımız Montag'ın bir sözünden aldım. O maceranın sonunda kitlelerin vahşetini temsil eden düzenden bir anlamda kaçarak kurtuluyordu, ya da kurtuluş başkalarının bombalarına emanetti. Ya biz ne yapacağız?
Bu şimdilik bizim için  sadece bir soru değil, yanıtları da var kuşkusuz. Ama ne yapmayacağımızı bu gün kendini 'yeni' olarak ifade eden kesimler (ne tesadüftür ki aynı muhteremler 'eski'yi de umut olarak sunmuştu) söylüyor. Elbette herkesin kendi meşrebince siyaset yapma hakkı vardır. Benimkini ise naçizane bir öneri olarak görsünler sadece. Kusura bakmasınlar ama kendini 'bu ülkeyi ben AKP'den daha iyi yönetirim' perspektifiyle sınırlayanların yapacağı en iyi iş bir an önce AKP'ye üye olmalarıdır. Gerçekçilik bunu gerektirir, en azından şöyle ya da böyle bir şey yapma şansları olabilir. Mesala seçim kanunu değiştiririp barajı kaldırabilirler, partiler yasasını yenileyip, partileri lider sultasından kurtarırlar falan, böylelikle de en azından zamanla, AKP'den ayrı bir parti kurarlarsa, CHP'nin yerine geçme şansları, matematik bir olasılığa dönüşebilir.
Haftaya Uruguay'da görüşmek üzere...

NOT: TEKEL işçilerinin direnişi, bu ara Arjantin sol basınında haber ve desteklerini ifade eden yazılarla birlikte yer alıyor.Geçtiğimiz hafta bir mayıs günü Buenos Aires'te küçük kutlamalar vardı. İki farklı grup Congreso yakınlarında birkaç yüz metre arayla etkinliklerini sergilerken bir diğeri de, 3-4 bin kişi civarında (Troçkist partilerin bir kısmından oluşan cephe) Plaza de Mayo'da kutlama yaptı. O günkü mitinglere katılan sayısı olsa olsa 6-7 bin kadardı. Sol hareketler de kutlamalar pazar günü olması nedeniyle taraftarlarını yeterince alanlara taşıyamamışlardı. Ülkenin 3 milyon üyeli en büyük sendikası (Cgt), 1 Mayıs'ı geçiştirme uğraşına girerek iki gün önce cuma kutlamıştı. Onlara göre pazar günü işçiler asado (mangalda et pişirmek, pazarları buranın vazgeçilmez alışkanlıklarından) yapmalıydı. Rakip sendikal örgüt Cta (Central de Trabajodores de la Argentina)'nın bir parçasıysa lunaparkta kutlama yaptı. İşçilere Başkan C. Kirchner'in bildirisini okundu. Bütün bunlar bu günü mücadele-hesaplaşma-dayanışma günü olmaktan bir hayli uzaklaştırıyordu. Aynı zamanda son yıllardaki en zayıf bir mayıs kutlamalarına ve işçi hareketindeki bölünmeninde neredeyse tavan yaptığı bir sürece işaret ediyordu.

Bunun belli başlı nedenlerine gelince özellikle son seçim süreciyle artan sendikal hareketteki bölünme ve bu sendikaların ağırlığına hakim olan mafyöz yapılanmalar dikkat çekiyor. Ülkenin en büyük sendikal federasyonu olan Cgt (Confederacion General del Trabajo) yaşamına 20. yüzyılın başında bir anarşist işçi organizasyonu olan, Fora olarak başlıyor.1930'da Cgt adını alıyor. Sendikanın ağırlını komünist ve sosyalistler oluşturuyor. 2. Dünya savaşı sırasında yapılan bazı stratejik hatalar nedeniyle Cgt bölünerek, çoğunluk Peronizm'in etkisi altına giriyor. Peron'un popülist politikalarının sonucu bu ilişki pekişiyor. 1976 darbesinde sendikal hareket yasaklanıyor. Bir çok önde gelen sendikacı 'kaybediliyor'. Ancak buna rağmen Cgt'nin ağırlıklı bölümü yeraltında cuntaya karşı direniş örgütleme çabası içinde yer alıyor. (Bu grubun ağırlığı daha sonra şimdiki Cta'yı oluşturuyor)

90'lı yıllarda uygulanan neo-liberal politikaların paralelinde (Bu politikaların en önemli sonuçlarından biri tren hatlarının kapanarak ülke içi ulaşım ve taşımacılığın tamamının otobüs kamyon vb araçlarla yapılır hale gelmesi olmuş. Bu gün sadece Buenos Aires çevresinde banliyö hatları işliyor, demek buralarda da 'komünist demiryolu' düşmanı birileri varmış.) Menem'in (Buralarda adının bile ağza alınması uğursuzluk işareti saylıyor, 'El Turco'nun sanırım sadece cahil cumhurbaşkanı danışmanlarının nezdinde itibarı var) sendikalarla girdiği manipülatif ilişkiler sonucu Cgt giderek sağcılaşıyor ve mafyavari bir yapılanma içerisine giriyor. Nitekim bu gün gelinen noktada Kamyoncular Sendikası kökenli olan, 12 yıldır Cgt'nin genel sekreterliğini yapan Hugo Moyano böyle bir organizasyonun tepesinde yer alıyor. Soldan gelen her tür çabayı şiddet kullanarak bastırma eğiliminde olduğu gözden kaçmıyor. Cgt'yi büyük oranda kendi çiftliğine dönüştürdüğü, hükümetle girilen yakın ilişkiden çok yönlü olarak yararlandığı basında geçen haberler arasında. Bu yararlanma hadisesinin özünü ise para oluşturuyor. Moyano'nun İsviçre'deki gizli hesabında 1.300.000 dolar kadar para olduğu yine bu iddiaların bir parçası. Bu paraların kaynağı olarak yasadışı sahip olduğu çöp toplama ve petrol tanker filoları olan bir şirket gösteriliyor. Aynı zamanda sendika dolayımıyla yapılan yolsuzluklar. H. Moyano'nun oğulları ve eşi de bu 'şirket'in bir parçası olarak sendikal harekette yer alıyorlar. Hükümetle girilen ilişkiler açıktan her alanda C.F. Kirchner'in desteklenmesine yol açıyor. Bu aynı zamanda yakın zamanda Cgt'nin bölünmesini de doğurdu. Yaklaşık 500.000 üyenin oluşturduğu kendine Mavi-Beyaz diyen, E. Duhalde (buraların Mehmet Ağar'ı)'nin yönlendirdiği bir başka grubun çıkmasını sağladı. E: Duhalde, (her ikisi de Peronist partiden olmasına rağmen) C.F. Kirchner'in önümüzdeki kasımda yapılacak olan seçimlerdeki rakibi.

Diğer sendika Cta ise 90'lı yılların başında faaliyete geçiyor, daha solda bir sendika olarak kendini tanımlıyor. Cgt'nin bütün engelleme çabalarına rağmen bu gün üç yüz bin civarında üyeye sahip. Fakat seçimler nedeniyle onlar da ikiye bölündüler. Bir grup C.F.Kirchner'i destekliyor, azınlıktakiler ise F. Solonas'ın Projecto Del Sur'unu.

Hükümetin bunca sendikal desteğe rağmen grevlerin direnişlerin önüne geçebildiği de söylenemez. Hemen hemen birçok sektörde ücret artış isteğiyle grev var. Enflasyon, pahalılık almış yürümüş vaziyette, ama hükümet bu konuda konuşmamayı tercih ediyor. Hükümetin becerisi daha çok manipülasyon yeteneğinden ileri geliyor. Grevlerin bir kısmını yerel idarelerin problemi haline getirirken, 'sosyal yardımlar' ve bazı ışık göstermeler yoluyla da solun önemli bir kısmını maniple ederek bunu başarıyor. Bunlardan en yenisi Komünist Parti'den kopan Nuevo Encuentro adlı grup. Arjantin işçileri bütün politikliğine rağmen, 'kendinde sınıf' olmaktan kurtulamayınca kolayca 'başkası için sınıf'a dönüşebiliyor...

Borges her daim yaşlı bir adamdı sanırım. Bense hala tesadüflere ve başkasıyla benzer fikirler paylaşabilme olasılığına değer veriyorum. Bu yüzden Anadolu Yamyamları'nı tanımak için Çin Ansiklopedisi'ne tekrar başvuralım isterim. Ancak bu madde yazılırken sanki bir hata yapılmış, illaki onları İstanbul Vampirleri'yle karşılaştırarak anlatma yoluna gitmişler. Belki de tek başlarına beş para etmediklerini düşünmüşlerdir.

Anadolu Yamyamları: Yamyam denilen mahlukatların İstanbul vampirlerinden temel ayrımı, vampirler kan emmeyi maharet bellemiş, geçmişte pekte rakipleri olmadığı için yeterince semirmiş ve şimdi hayatlarının son deminde üzerlerine uykulu bir rehavet çökmüştür. (Yamyamlarla aralarındaki ufak tefek kurban paylaşamama sürtüşmeleri ise mühim değildir. Ortalıkta STÖ namıyla dolanan 'kıyakçılar' oldukça yakında içli dışlı birer hısım olmaları Allah'ın emridir.) Yamyamlara gelince açlıktan gözü dönmüş biçimde kan, irin, kafa, göz, artık Allah ne verdiyse yedikleri gibi, bir de ilik hüpletmektedirler. Bu vakanın otantikliği de olsa olsa bundan mütevellittir. Şimdi hiç birine insanlarda yetmediği için açlıklarını dağa taşa, börtü böceğe dadanarak giderme peşine düşmüşlerdir. Velhasılı kelam dünyayı yeseler doymayacaklar...

Köklerine kibrit suyu ekebilmek için neler yapılabileceğine gelince, sarımsakmış, tahta kazıkmış, gümüş kurşunmuş, Dampry kanıyla ıslatılmış silahlarmış vb şeyler beş para etmez, gerisi de artık size kalmış.

Yucatan yarımadası Maya uygarlığının tarihi merkezi. Biz dersimizi daha önce Meksiko City'de antropoloji müzesinde çalışmış olmanın rahatlığındayız. Başkentte, Museo Nacional Antropologia'da adı sanı çokça duyulan uygarlıkların yanısıra Oaxaca, Toltec, Zapotec ve Mixtec gibi Meksika'da bir zaman yaşamış olan farklı yerli gruplarının kültürleriyle de çok yönlü olarak tanışma imkanı bulabiliyorsunuz. Bir sürü ilginç ve değerli buluntunun arasında parşömenlere yapılmış, belkide dünyanın ilk çizgi roman örnekleri diyebileceğim renkli çalışmalar gözüme çarptı. Müzedeki kalıntılarınsa bir çoğunu önceden çizgi romanlardan tanıyordum. Çizgi roman yaratıcılarının kendilerine malzeme yaptıkları nesneleri ne kadar iyi taklit ettikleri ve onların üzerinde yaptıkları gözlemlerin ciddiliğini yakından görmüş oldum.


Maya uygarlığını merkezi Yucatan yarım adası olmakla birlikte, sınırları şimdiki Guatemala, Belize ve Honduras'a kadar uzanmış. Bu bölge sahilleri, denizlerinin turkuaz, plajlar kumlarının beyazlığıyla nam salmanın yanı sıra asıl ilgiyi piramitleriyle çekiyor. En başta ise dünyanın yedi harikası arasında sayılan Chichen Itza geliyor. Chichen Itza'da ki kukulcan( Bir mitolojik tüylü yılan, Aztek kültüründeki Quetzalcoatl'ın bir diğer adı Tex okurları bu yılanı iyi tanır.) adıyla anılan merkezdeki piramidin basamaklarının toplamı 365 e denk gelecek şekilde Maya takviminin aylarının sıralamasına göre inşa edilmiş. Dönemin Maya kültüründe bu piramidi inşa ederken ki yaptıkları çeşitli hesaplamalardan astronomi alanında epey gelişkin oldukları bilenen bir gerçektir. Hazır laf Maya takviminden açılmışken, bir geyiğe dönüşen, 2012 dünyanın sonu kehanetleri neredeyse gerçeğe dönüşecek. Ama belki bir yıl sonra değilde, gazdan, paradan ve kudretten beyni sulanmış sanrılar içinde yaşayan bütün insanlığı da aynı kafa yapma alemine davet eden lanetliler sayesinde o meşum son daha da beri gelecek gibi.

Chicen Itza'nın bir diğer özelliği ise Maya kültürünün ayrılmaz bir parçası olan, bir top oyun sahasının varlığıdır. Bu oyun bu günkü futbolun atası olarakta görülmektedir. Bu saha duvarlarla çevrili 168-68 boyutlarında(bilinenlerin en büyüğüdür), oyuncular ellerini kullanmaksızın yüksekçe duvarın üzerinde bulunan halkadan topu geçirmeye çalışıyorlarmış. Maya'larda bir oyunken onlardan sonra gelen Toltec'lerde işin gladyatör dövüşüne benzediği kaybedenlerin ölmek zorunda olduğu gibi rivayetlerde muhtelif. Çevrede ayrıca farklı tapınaklar henüz tam olarak ne olduğu çözülememiş çeşitli buluntular da mevcut.


Bundan sonraki durağımız Tulum harabeleri oluyor. En önemli özelliği deniz kenarında kurulmuş olması. Harabelerde iguanalar cirit atıyor. Bu bölgede ayrıca çeşitli yerli dans örnekleri izlemek mümkün. Bunlardan en dikkat çekeni ise Totenaclara ait olan özel kıyafetler içinde, dört kişinin bir direkten baş aşağı urganlarla bağlanmış vaziyette sallanarak ve aynı zamanda dönerek yaptıkları dans. Direğin tepesindeki kişi ise bu dansa bir diğer kişi flüt ve davuluyla eşlik ediyor. Yucatan'daki kalıntılar bunlardan ibaret değil, ormanın derinliklerinde onlarca kent daha mevcut.


Tulum falan demişken Güneş-Dil Teorisi aklıma geldi. Hani şu Maya dilleriyle(Özellikle diller diyorum çünkü kaynaklar 21-44 den oluşan bir dil ailesinden bahsediyor.) aramızda benzerlikler kuran. Ve aynı zamanda hemşehrim İsmail Beşikçi'ye Q harfini kullandı diye ceza verenler. Birlikte yaşadıkları halklarla kardeşçe yaşamak yerine okyanus ötesinde kendine tarihi kökler aramak pek normal bir psikolojinin eseri olmasa gerek. (Ummanın ötesinden ya da şurdan burdan fetva almakta.) Aynı zamanda dikkat etmelerinde yarar olan bir husus daha var. Maya dilleriyle Türkçe'nin belki benzerlikleri olabilir,fakat bu dilde Q ve X te bolca, yoksa Mayalar malum şu bilinmeyen dille konuşanlarla daha yakın akraba olmasınlar?


Kısaca Cozumel adasından da bahsedeyim. Küçük bir ada ama transatlantiklerin uğrak yerlerinin başında geliyor. En mühim tarihi not, Mayalar'ın hamile kadınları doğuma kadar rahat bir dönem geçirmek için bu adaya yerleşirlermiş. Akıllıca, güzel bir yer


Yucatan yarım adasındaki gezi esnasında üç beş defa polis ve jandarma tarafından yol kenarına ağır silahlarla kurulmuş barikatlara denk geldik. Turistlere dokunmuyorlardı. Ama o bölgeden olan insanların araçlarını ve kendilerini tepeden tırnağa arıyorlardı.

Meçhul Türkün izlerine gelince, sağda solda üç beş dükkanla temsil edilmemizin dışında, nasıl olduysa Meksika mutfağını değiştirmişiz. Geleneksel olarak fajitas vb şeyler için hazırlanan etler farklı evrelerden geçerek sofraya gelirken şimdi bunun yerini döner almış. Anlayacağınız Meksikalılar işin biraz kolayına kaçmış...

Sağlıcakla kalınHaiti'de olan depremi tabi ki hepiniz duydunuz, ve o kadar insanın ölümü hepinizi etkilemiş olmalı. Hatta okuduğuma göre deprem sonrası yardıma gelenlerin dışında, Batman'da demokratik kitle örgütleri bir araya gelerek yardım toplamaya başlamışlar. Tabi ki bundan daha doğal bir duyarlılık olamaz.
Burada Buenos Aires'te de, marketler yardım kampanyaları örgütlüyorlar. Marketler, kasa çıkışlarına birer kumbara koyarak, orta sınıf duyarlılıklarını yardıma tahvil etmeye calışıyorlar. Bu konuda sol gruplarsa hükümet vb organizasyonlara güvenmiyorlar. Bunun için doğrudan orada yaşayan devrimcilerle temas kurmaya çalışmışlar. İlk bir-iki günde başarılı olamamışlar ama daha sonra Didier Dominique'le iletişim kuruyorlar. Didier Dominique, Aralık 2007'de Haiti'yi işgalcilerin terketmesi kampanyası çerçevesinde Buenos Aires'i ziyaret eden bir devrimci. Kendisi Haiti'de Batay Ouvriere diye adlandırılan devrimci işçi hareketinin liderlerinden.
Ondan alınan bilgilere göre, çok kaybın olduğu, bunların arasında devrimcilerin de yer aldığını iletmiş, ama kısa zamanda toparlanıp kurtarma çalışmalarını organize ettiklerini dile getirmiş. Bunun üzerine burada bir araya gelen çesitli insan hakları kuruluşları ve sol gruplar, topladıkları yardımı doğrudan Batay Ouveriere ulaştırmaya karar vermişler. Bunun çalışmalarını özellikle işçi kesimlerinde yoğunlaştırarak, üç-beş pesoda olsa insanların dayanışmasını sağlamaya çalışıyorlar. Bu kampanyanın bir parçası olarak, sağ  kesimleri bu gibi konularda kör olmakla eleştirirken, iktidar partisini de ülkede yaşanan ekonomik krizi çözmek, Haiti'ye destek olmak yerine, IMF'ye taksidi gelmiş olan 20 milyon doları ödemek için halkı soymakla suçluyorlar. (Bu arada Arjantin hükümetine dair bir not düşmekte yarar var. Henüz nedenini tam olarak çözemedim ama, bu ara Devlet Başkanı C. Kirchner, domuz eti yemenin seks hayatını daha güzel yapacağına dair bir lafi ağzına dolamış durumda. Sanırım böyle yöneticiler bizim gibi ülkelerin kaderi.) Bir süredir özelleştirmeye karşı direniş içinde olan Larcade Hastanesi çalışanları da bu yardım kampanyasının bir parçası durumunda.
Latin Amerika'daki diğer ülkelerin, özellikle Küba'nın bin kadar doktorla kurtarma faaliyetlerine katılması, takdire şayan bir durumu resmediyor. Bunun yanı sıra çeşitli zevzekler de yok değil. Bunların başında tabi ki Obama geliyor. Geçen hafta Newsweek'te yayınlanan makalesinde, kendilerinin her zaman olduğu gibi nasıl başka yerlere şefkatlerini esirgemiyorlarsa, bu deprem sonrası da orada olduklarını anlatıyor. Haiti hükümeti, Birleşmiş Milletler ve çesitli uluslararası kuruluşlarla birlikte sıradışı bir performans gösterdiklerini söylüyor. Birincisi, bir sıra dışılık var, bu doğru. Acı olan gerçek, ABD'nin Haiti tarihinde oynadığı rol. O ise  tamamen unutmuşa benziyor. Daha eskilere de başvurulabilir ama en çarpıcı rolünü, 28 yıl boyunca, Soğuk Savaş kapsamında Duvalier diktatörlüğüyle sürdürdüğü dostane ilişkiyle oynuyor. Bu süreç Haiti'nin özellikle yoksullaştırılması sürecinin miladı sayılır. Daha sonra ise  yakın zaman ait hatıraların dumanı tütüyor.
Bebe Duvailer'in 1991'de ülkeden kaçması sonrası seçilen Aristide büyük günah işleyerek IMF'ye karşı direnmişti. Bunun üzerine baba Bush'un önderliğinde bir darbeyle devrildi. 2004'te tekrar seçilen Aristide bu sefer oğul Bush'un gazabına uğradı. Kendisi şimdi sürgünde, Güney Afrika'da yaşamını sürdürüyor. Obama için bunlar çok uzak tarihler değil, illa unutmak istiyorsa bizim meyhane erkanına katılabilir. Şimdi deprem gibi bir sorunu kronik olarak yaşayan ama yeterince zengin olan bir ülkeyi Japonya'yı düşünelim. Haiti gerçekte deprem kuşağı üzerindeymiş, ama bu konuda bir araştırma daha önce yapılmamış. Ki yapılsa ne olur? Çünkü, depreme dayanıklı ev yapacak kaynak ve para da yok ortada. Bunun nedeni kuşkusuz, Haiti'nin yıllarca bir taraftan Fransa'ya haraç ödemesi ise, bir taraftan da ABD'nin arkabahçesi olmaktan kurtulamamış olması olsa gerek. Size daha önce seri katiller ve toplu katliamcılar arasındaki farklardan söz etmiştim. ABD'nin hayat tecrübesinde her ikisi de fazlasıyla mevcut. Şimdi kim iddia edebilir ki başka ülkeleri yoksullaştırmanın,sömürmenin toplu katliamların yolunu açmadığını. Bunun için olsa gerek, Amerikan yazını ve sinemasında, ayrıca zaman zaman gündelik yaşamlarında da bunlardan bol örnek sergilenir.
Çin'in bile 48 saatte ulaştığı Haiti'ye sanırım gecikme halinin suçluluğuyla aynı yazıda, adım adım, düşünerek tartarak olaya yaklaştıklarını izah ediyor. Neticede yardım etmek için ileri atılan, Amerika işte bu falan gibi çığlıklar atıyor. İnsancıl çalışmalara her zaman öncülük ettiklerini dile getiriyor. Sanırım bunlara inanmak icin aptal olmak gerekir hakaret etmek istemem ama ya da Amerikalı olmak gerekir. Adaya 16.000 asker göndererek, ciddi düzeyde olmayan asayiş problemlerini çözmek hangi insanseverin eseri olabilir. Burada bir gerekçe ileri sürülüyor, bu gibi durumlarda enkaz kaldırma çalışmalarında askerlerin etkin rol oynacağı söyleniyor, askeri doktor vb'lerinin işi daha iyi bildiği dile getiriliyor. Ama şu zavallı dünyanın hayat tecrübesi de diyor ki, Amerika nereye asker gönderse enkaz kaldırmaz, enkaz yaratır. Ayrıca Amerika'nın dünyaya uzatacağı yardım elinin silahlı olmayan bir türü mevcut değil midir acep? Ya da askerlerin, sivillerin hayatları konusunda taşıyabilecekleri endişe düzeyinin ne kadar derin ve içten olabileceğini  memleket neşriyatındaki sivil köşe sahibi muhteremlerden biri, bize de izah etse de şu kafa karışıklığından kurtulsak.
En sonunda makalesini bitirirken yardım eli uzattığımız insanların gözünde kendimizi görüyoruz falan gibi filozofik lakırdılar etmiş. Gene de Bush'u düşününce, bunlar güzel laflar, ama görmek isteyene dünyada insan gözü de çok, ayna da çok, özellikle Irak ve Afganistan'da.Kuru hava, Paskalya Adası'nın selamsız sabahsız geldiği gibi yine öyle çekip giden yağmurları ve özellikle geceleri sizi sarıp sarmalayan gizemli havasından sonra iyi geldi. Santiago'ya gece vakti giriş yaptık. Orayı görünce aklıma gelen ilk şey 'acaba dünyada güzel bir başkent varmı?' sorusu oldu. Nedense denize kıyısı olan bir sürü şehri olmasına rağmen başkent burası seçilmiş. Doğal olarak benzeştirdiğim ilk yer Ankara'ydı. Andlar'ın batı yakasında gene sağını solunu yükseltilerin çevrelediği düz bir alana kurulmuş şehir. Buenos Aires gibi burası da planlı. 32 Ana cadde de genelde düz bir hat izliyor, kavise mahal yok. İspanyol yağmacılar gelmeden önce buralarda Mapuche'ler yaşarmış. Şimdi varlıklarını sadece Andların yükseklerinde ve güneyde sürdürebiliyorlar. Şehrin nüfusu beş milyon civarında. Şililer etnik olarak yerlilerle daha çok karışmışlar, Arjantin'de bunu görmek pek mümkün değil. Diğer Güney ülkeleri ve heryerde olduğu gibi Çinli göçmenler sayesinde sokaklar çok hareketli ve renkli. Bazı parklar pazar günleri çeşitli göçmen gruplarının buluşma ve eğlenme yeri. Bazı parklarsa aşıklara ayrılmış.

Pinochet'in 17 yıl saltanat sürdüğü ülke olurda, bilimum askeri zevatın heykelleri köşe başlarından eksik olurmu hiç. Katolisizmse her zaman olduğu gibi gücünü hissettiriyor. Ayrıca Pinochet'in koltuk değneği rolünü oynarken daha bir güçlenmiş anlaşılan. Santiago'da yerleşim esasına göre sınıf farklılıkları berrak bir biçimde görülebiliyor. Bu durum kimsenin yadırgadığı bir hal değil. Sanki burası dünyaya hep böyle gelmiş gibi. Pinochet sonrasının ilk sağcı başkanı Pinyera bu yıl seçildi. '24 Saat çalışıyor, çok iş bitirici' bir taksi şöförü, bu işadamı kılıklı çok zengin zevatı böyle tarif ediyor. Ülkede ise ücretler enflasyon büyük dert. Tabi en önemli şeylerden biri de işşsizlik. Orada bulunduğumuz sırada ücret artışı talebiyle metroda grev vardı. Ayrıca alınan her türlü önleme rağmen inşa edilen gecekondulardaki dertler. Şili gazeteleri Wikileaks belgelerinin açıkladığı ilk gün Şili ile ilgili pek bir şey bulamamışlar. Diğer Güney liderleri hakkında yazılanları, manşetleştirmişlerdi. Özellikle Arjantin lideri Cristina hakkındaki delilik şüphesi onları eğlendiriyor gibiydi.

Valparaiso
Valparaiso(Türkçe meali cennet vadi), bir çok insanın herhalde bu addaki seslerin ritminden olsa gerek hiç görmeden sevdiği yer. Neruda'nın da belli bir dönem yaşamayı seçtiği, özellikle tepelere doğru yükselen merdivenleri uğruna dizeler dökürdüğü kent. 'Bütün dünya kıyılarının kraliçesi' diye de özellikle altını çizmiş. Hani pek sevilmeyecek gibi de değil.

Şehrin göbeğinde pazar günü bit pazarının içine düştük. Her yerde olduğu gibi bit pazarı burada da pazar günü kuruluyormuş. Pazar alanını çevreleyen ya da merkez deki bütün binalar eski. Kilisenin birinde duvarlar çatlamış. Ama onca gezmemize rağmen yıkılan bir yere rastlamadık. Halbuki tarihte çok yakılmış yıkılmış. Buralarda soluk benizlilerden önce Changos adı verilen bir halk yaşarmış. Sonra uzun yıllar çeşitli savaşlara ve depremlere sahne olmuş. 1866'da İspanyol donanmasnın açtığı top ateşine üç saat maruz kalmış. En son 1906 da gerçekleşen deprem ve tsunami şehri yerle bir etmiş. Şimdiki düzlük alanı yani limanı çevreleyen bölgenin binaları ondan sonraki dönemde yapılmış. Bu alan 2003 yılında UNESCO tarafından dünya mirası kapsamına alınmış. Kentin ana gövdesini ise bizim Çinçin'ni andıran tepelere yığılmış gecekondular oluşturuyor. Kentte çoğu iş eski usul, ulaşım belli bölgelerde tramvayla sağlanıyor, tepelere tırmanmak içinse asansör ve finikülerler ve gezince dünyayı dolaşmış gibi olacağımız merdiveler(Neruda)var.

Şililerin övündükleri şeyler arasında dünya ekmek tüketimi sıralamasında beşinci sırada yer almaları önemli bir yer işgal ediyor.. Fakat bu konuda şişinirken karşılarındaki kişinin memleketinin birinci sırada olduğunu bilememek gibi bir gaflete de düşüyorlar. Öteki gurur kaynakları ise 'bakır'. Bunun için şehrin ortasına bakırdan bir de heykel yapmışlar. Aslında belki de utancın sembolü olmalı. Çünkü bakır madenleri aynı zamanda bu ülkenin %50 küsür ekonomik gelirini sağladığı tek şey. Bunun arkasından tarım ve balıkçılık geliyor. Sanayi üretimi diğer Güney Amerika ülkeleri gibi yok denecek kadar az. Bunun belki tek istisnası Brezilya. Siz adına ister emperyalizm ister uluslararası iş bölümü deyin, beyazların Güney Amerika'yı işgal etmeleriyle birlikte bütün bu topraklar, ve insanlar kölece tek kalem üretim sürecine mahkum olmuşlar. Özellikle 1800 lü yılların başından itibaren İngiliz sömürgeciliği buraları tamamen ham madde üretimine yönlendirerek kendine bağımlı kılmış. Bu günde aynı süreç devam ediyor. Bu bağımlılık geride İngiliz özentisi binalar ve İngilizce'den devşirme bazı sözcükler de bırakmış. Bir de çay alışkanlığı. Olayın bu tarafını sevdim.

Aynı körfezin karşıyakası Vinya del Mar'a gelince kumarhaneleri ve Arap şeyhlerinin saraylarıyla övünen, yavşaklığın buralarda ki temsili bir kent desek yerinde olur.Son iki haftada biri Buenos Aires'te, diğeri İtalya'da yaşayan iki İtalyan Gladyosu mensubu öteki tarafa intikal etti. Önce sonuncudan başlayalım. Adı Francesco Cossiga; bu muhterem 1979-80 tarihlerinde İtalyan Başbakanlığı, 1985-1992 tarihleri arasında da İtalya Cumhurbaşkanlığı makamını işgal etti. Rahat yatağında 82 yaşında hayata gözlerini kapadı. Arkasından İtalya'da başta Papa hazretleri (anlaşılan Katolik Kilisesi yüzyıllardır süren katilleri koruma ruhunu terk etmeyecek hiç!) olmak üzere höykürerek, çok gözyaşı döken oldu. O çünkü yaşamını 'terörizme karşı mücadeleye' adamıştı. Bu denli sevilesi icraatlarının ilerleyen satırlarda ayrıntılarını vermeye çalışacağım.
Esas oğlana gelince, Giovanni Ventura, o da yaşamını sükûnet içinde Buenos Aires'te ünlü bir restoranın sahibi olarak tamamladı. Onu buralara sürükleyen hikâyesinin kuşkusuz evveliyatı vardır. Ama biz tarihte ilk olarak onun adını 12 Aralık 1969'da Pizza Fontana'da yapılan katliamla ilgili duyuyoruz. Bu saldırı 17 ölüm 88 yaralıyla sonuçlandı. Saldırının yeri ve zamanı özel olarak seçilmişti, çünkü o gün köylülerin oradaki Ulusal Tarım Bankası'na yoğun olarak uğrayacağı bir gündü. Tabii yetkililerimiz hemen caniyi yakaladılar(!). Suçu yıkacak bir anarşist bulduklarını düşündüler. Anarşist bir demiryolu işçisi olan Giuseppe Pinelli kurban olarak seçilmişti. Gözaltına alınan Pinelli, birkaç gün sonra 'karakolun 4. katından düşerek öldü'. Aynı zamanda başka arkadaşları da alınmıştı, bunların bir kısmı cezaevinde birkaç yıl geçirmek zorunda kaldı.
Gerçek suçlularsa icraatlarına devam ediyordu, başka katliamlarla. Nihayet Ordine Nuvo (neo-faşist örgüt) üyesi birinin ifadelerinden hareketle G. Ventura ve iki arkadaşına dava açıldı. Mahkeme sürerken katiller ev hapsinde tutuluyordu. Ömür boyu hapis kararları açıklanmadan hemen önce hepsi de bu ev hapsinden kaçmayı bildi. G. Ventura'nınki de 'film' gibi. Üç erkek kardeşinden biri ziyarete gelir. İçeride elbiseleri değişirler. Kapıda bekleyen üç jandarma bu duruma iki gün ayılmazlar. Daha sonra kardeşte serbest bırakılır. Ne çok benziyor birbirine, faşistlerin hapislerden uçması değil mi...
G. Ventura sonra 1973'te Buenos Aires'te gözaltına alınır, yaptığı 22 bombalama eylemini itiraf eder. Sadece Pizza Fontana katliamını kabul etmez. Burada eylemin bir biçimde içinde olduğunu ama doğrudan dahil olmadığını belirtir. Arjantin devleti her nedense onu, sadece sürgünle cezalandırır. Daha sonraki yıllarda, büyük olasılıkla cunta döneminde Arjantin'e tekrar yerleşir ve yeni bir yüz edinir. Buralarda anlaşılan sosyete tarafından el üstünde tutulmuş, kendisi zeytinin bile metafiziğinden bahsedebilen bir 'entelektüelmiş'. Artık parası sayesinde mi, zihinsel kapasitesi mi çekici geldi bilmem, geçmişini tamamen örttüğü gibi, birçok sol kesimden de dostlar edinmeyi becermiş.
NATO VE ABD BAĞLANTISI
İtalya'da Gladyonun geçmişine bir göz attığımızda, ilk karşımıza çıkan şey, NATO ve ABD ile olan bağları oluyor. Bu doğrultuda ABD'de eğitim alan İtalyan subaylarının marifetlerinin bir parçası olduğunu görüyoruz. (Bazı subayların, bizim de NATO ile ilişkilenmemizle birlikte ABD'ye gidip orada eğitimlerinin bir parçası olarak öğrendikleri judo, karate gibi yakın dövüş sanatlarının ülkede yaygınlaşması ve komando kamplarına kadar uzanan macerası ilginçtir.) Savaş sonrası, gerçekte faşist kadrolar tasfiye edilmeyerek soğuk savaş gereği kullanılmayı önüne koyan, başlangıçta doğrudan CIA'nın denetiminde, devletin normal işleyişine paralel bir güvenlik örgütü oluşturuluyor. Bu örgütün temel hedeflerinden biri, sol ve komünist hareketleri zayıflatmak. Bunun için on yıllar boyunca katliam ve cinayet işlemekten geri durmuyorlar. Bu saldırılar yüzlerce insanın yaralanması ve ölümüyle sonuçlanıyor. Gladyonun bürokrasi, yargı mensupları, basın, akademi, sivil faşist örgütler ve bir kısım 'sol' organizasyonlarla iç içeliği söz konusu. Bu arada, yetkililer ne mi yapıyor? Aslında devlet ya da uluslararası anlaşmalarla bağıtlanmış politikalarını uygulamayı sürdürüyorlar. Polis katliamlara ısrarla soldan suçlu bulmaya çalışıyor, yakalanan faşistler genelde hüküm giymeden sırra kadem basıyor. Bizdeki muadili gibi Francesco Cossiga da 'bana sağcılar suç işliyor dedirtemezsiniz' buyuruyor.
GARİPLİK KİMDE?
Şimdi aslında gariplik bizde, onlar politikalarını yürütüyor, bizse hâlâ kimden kimi yargılamasını bekliyoruz. Kendi ağızlarından itiraf edildiği gibi devlet politikası olan Gladyo tipi oluşumların mahkûm edilmesi gerçekten mümkün mü? Üç beş katile bireysel suç işlemiş gibi ceza verip, doğrudan suç organizasyonu olan NATO vb'lerinin aklanması mümkün müdür? Üç beş tetikçiye ceza verip, katliamlarda ölen, yaralanan insanların hayatlarını, yakınlarının kayıplarını telafi etmek mümkün müdür?
Hazır laf memleketten açılmışken oralardan bir iki soruyla muhabbeti bitireyim. Çok uzağa gitmeyeceğim, 1980'li yıllar, yüzlerce insan yargısız infazlarda, işkencelerde öldürüldü. İcraatın başında Özal ve Mehmet Ağar vardı. Hadi Özal'ı anladık o babası, peki sayın Ulu Hakanımız Tayyip Han'ın (Allah başımızdan eksik etmesin) acaba Mehmet Ağar'a bir borcu mu vardır ki muhtereme dokunamaz?
Şimdi bazı okurlarımız bu hakan makan nereden çıktı diyecekler elbette, rejim değişiyor ya oradan. Yeni rejimin adı bence monarşi, çok mu abarttım, hadi sizi kırmayayım meşruti monarşi olsun. Böylelikle parlementerler de yüce sultanımızın kudretinin (Cenab-ı Hak zeval vermesin) yanında bir işe yaradıklarını zannetsinler...
Sağlıcakla kalın...Geçenlerde, Buenos Aires'te bir süredir Ulusal Arşiv binasında sergilenmekte olan Tehuelches halkından kalanları görmeye gittim. Tehuelchesler Arjantin'in güneyinde Tierra Del Fuego topraklarında yaşayan bir yerli halkmış. 19 Yüzyılda buraları 'keşfeden', güzel bir öte dünya vadeden, soluk benizliler sayesinde 'cennete' en kısa yoldan nasıl gidebileceklerini öğrenmişler maalesef. Misyonerlik ve uygarlaştırma faaliyetleri sonucu önce rezerv alanlarına toplanmışlar, burada grip vb yeni virüsler ve alkolle tanışarak kısa zamanda binlerle ifade edilen sayıları yüzlere düşmüş. Bu günse onlardan kalan üç beş fotoğraf...
Arjantin başkaları için özellikle Kuzey Amerikalılara göre fazlasıyla geçmişinin içinde kaybolmuş, neredeyse ölü sevici diye nitelenecek düzeyde, geçmişi hatırlayan, konuşan bir toplum. Bu konudaki 'eleştirileri' İspanyolca öğretim kitaplarında bile bulabiliyorsunuz. Bu doğru, geçmişi unutmuyorlar. Bunun en önemli nedeni Tehuelches halkı örneğinde olduğu gibi 'kanlı' bir tarihlerinin oluşu. Ama aynı zamanda bu tarih, toplumsal mücadeleler sayesinde de örülen bir tarih. Bunun içindir ki, geçte olsa, hala cuntacıların yargılandığını ve yaşları 80 de olsa ömür boyu hapse mahkum edildiklerini görebiliyoruz. Tabii bu durumdan herkes memnun değil, unutulmasını isteyenler de var. Özellikle cunta destekçisi olan büyük sermaye-toprak sahipleri-kilise ve sağ kesimler. Geçen hafta ömür boyu hapse mahkum edilen R. Bignone ve L. A. Patti'nin başına gelenler sağcıların feveranına neden oldu. İktidardakiler terörist, Monteneroslar diye buyurdular.
Elbette Arjantinlilerin unutamadıkları başka şeyler de var. Bunlardan biri de Malvinas (Falkland) Adaları. 'Dünya denizlerinin tekrar İngiliz olduğu duygusunu verebilmek için dünyanın öbür ucunda küçük bir savaş körüklendi'(E. Canetti), belki İngilizler için anlamı bundan ibaret. Fakat Arjantinliler için Malvinas'ın önemi tartışılmaz dahi. Bunun için 'anma' babında 2 Nisan tatil günleri. Ülkenin çeşitli yerlerinde Malvinas'ı alma antları içiyorlar. Bu meselede benim derdim tabii kimin haklı haksız olduğu değil. (Kaldı ki halihazırdaki petrollerini uluslararası şirketlere emanet etmiş olan Arjantin biraz da 'millicilik' yapsa ne olur yapmasa ne olur.) Arjantin solunun da bu 'milli' hadiseye iştiraki. Malvinas meselesi hiç kuşkusuz son savaştan ibaret değil. Fakat son savaşın icracısı Cunta. Cuntanın bu savaştaki yenilgisi aynı zamanda sonlarını da hazırladı. Toplumsal muhalefetin etkisi bir yana, bu savaşta elde edilecek bir başarı pekala cuntanın bir süre daha iktidarda kalmasına yardımcı olup, zulmü de sürdürmelerini sağlayabilirdi. Demek istediğim 'millici' hislere kapılıp, cuntacılarla hesaplaşırken, cuntacıların emelleriyle hesaplaşmamak olmaz.
Eh sıra geldi, bizim unuttuğumuzu sandığımız ama Arjantinlilerin unutmadığı bir meseleye. Bu ayın başında Türkiye, Arjantin'de 1915-1923 tarihleri arasında soykırım yapmaktan mahkum edildi. 11 Yıl süren dava sürecinde sayın yetkililerimiz ne yaptı dersiniz, mesela mahkemenin arşivleri paylaşma isteğini, 'sen kim oluyorsun, yok öyle şeyler' diye dahi yanıtlamak zahmetinde bulunmadı. Böyle bir mahkemenin sürdüğünü ise 11 yıl sonra sonuç gazetelerde yayınlanınca fark edebildiler. Bir sürü olayda olduğu gibi alışkanlık, 'hasır altı etme', aklımız sıra geçerli bir taktikmiş gibi duruyor. Ama adı üstünde taktik. Sadece o an kurtarır. Bir gün halının altı dolar taşar. Doğal olarak beni dinlemezler. O zaman bir üstada başvurayım: geçmiş yok edilemiyor, "er ya da geç her şey, geçmişi yok etme projesi de dahil olmak üzere geri geliyor' (J.L.Borges). Neticede yüzleşme kaçınılmaz. O an geldiğinde yalnızca gerçeği ve adaleti arayanlara verecek bir yanıtınız olması lazım.


Not: Borges'in bahsettiği 'geri gelen geçmişi yok etme projesi' bana Ulu hakanımızın (Allah zulmünden esirgesin) gölgesini anımsattı. Ve bu gölgede kitap yakanları. Onun dumanıyla huşuya kapılmış, coşmuş, sofralarından hile, desise ve gıybet taamı eksik olmayan, herhangi bir iktidarın gölgesinde olmaktan beis duymayan mersiye yazıcılarını.Arjantin'de son bir yıldır hükümetle buranın Doğan Holdingi olarak nitelenebilecek olan, Clarin medya grubu arasında amansız bir savaş ceryan ediyor. Bu savaş Clarin grubuna dönük sıkı vergi denetimleriyle başladı,sonra cunta döneminde edindiği evlatlıklar meselesiyle devam etti. Daha sonra ise basında tekelleşmeyi engellemeye dönük basın yasası,çıkarma çabalarıyla sürüyor. Bu Arjantin için önemli bir sorun,çünkü medyanın %70'ini Clarin grubu elinde bulunduruyor.

Birkaç haftadır ise hükümet Clarin grubuna dönük yeni ataklar başlattı. Bunlardan ilki ülkenin önceden de şimdi de en büyük kağıt üreticisi konumundaki Papel Prensa'nın Clarin grubu tarafından nasıl elde edildiği ile ilgiliydi. Son Videla cuntası döneminde Papel Prensa'nın sahibi Graiver'e işkence yapılarak, zorla üç paraya satış gerçekleştirildiği iddia ediliyor. Buna Clarin grubunun yanıtıysa satışın gönüllü olduğu vb. Bu iddiaların doğru olma olasılığı yüksek, çünkü bu grup La Nacion(bir başka demirbaş sağcı gazete, malesef J. L. Borges'de burada yazardı) cuntanın davetçisi ve destekçisi olmuşlardı. Cunta sürecinde de bırakın olana bitene ses çıkarmayı, cuntanın akıl hocası pozisyonunu sürdürmüşler. Peronist hükümet sonuçta bu kağıt şirketinin devletleştirilmesi için adımlar attı.

Bir başka girişimi ise yine Clarin grubunu geriletmeye dönük. Bu gruba ait bir milyondan fazla abonesi bulunan(ülkedeki en büyük internet şirketi) Fibertel'in lisansını iptal etti. Fibertel'le ilgili sorunsa bir tür yasal prosüdürü yerine getirmeyip ,gerekli ödemeleri yapmayıp, yoktan bir marka yarattıkları doğrultusunda. Henüz ne olacağı belli değil, hükümet tüketicilerden başka şirketlere geçmelerini istiyor, ama bunların bir kısmıda Clarin grubunun denetiminde. Clarin grubuysa gazete ve televizyonlara verdikleri ilanlarda, bir şey olmayacağı, herşeyin eskisi gibi devam edeceğini söylüyor. Tüketicilerse şaşkın, kimse ne yapacağını bilmiyor.

Başkan Cristina, bir taraftan cunta döneminin hesabını sormaya devam ettiklerini, bir yandan da toplumsal eşitliği gidermek için bu adımları attıklarını söylüyor. Clarin grubuysa hükümetin kendine borazan olacak bir basın istediğini dile getiriyor. Bir yıl öncesine kadar, araları bu kadar bozuk olmayan hükümetle Clarin grubuna aslında ne oldu? Benim izlenimim Clarin grubu, mevcut iktidardan pek hoşlanmamaya ve sağda bazı arayışları açıktan desteklemeye başladı. Uzun zamandır hükümet olan Peronistlerse 2011 yılında gerçekleşecek seçim öncesi karşı cepheyi biraz hırpalamayı tercih ettiler. Yoksa bu sorunların tamamı çok daha önce masaya yatırılıp, şimdiye çözülmüş olurdu. Arada Türkiye ile karşılaştırırsak, bütün bunlara da şükür diyesi geliyor insanın. Buradakiler ağlamak yerine bir şeyler yapıyorlar. Sahi bizim 12 Eylül döneminde kimler zengin oldu, kimler varlıklarına varlık kattı, bir gün sorulabilecek mi?

ARJANTİN'İN AÇMAZLARI
Bana soracak olursanız hükümet, dövebileceği rakiplerle mücadele etmeyi tercih ediyor. Son birkaç ayda tüketim ürünlerine değişen oralarda ama asgari %25 civarında zam geldi. Bu tabii ücretlere yansımadı. Bu durum çalışanlar tarafından hemen hemen her iş kolunda grev ve direnişlerle karşılandı ve devam ediyor. Hükümetse, bu vehameti bizimkine benzer tarzda istatiklere havale etmeyi tercih ediyor. Yıllık Arjantin'in gelişme hızının %4 olduğu gibi şeylere sığınıyor. Gerçekteyse bu toplum iş sahibi olmanın ayrıcalıklık arzettiği bir görünümde. İşsizliğin paralelinde yoğun suç ve şiddet üretilir hale gelmiş. Geçenlerde şehrin içinde bir tren durduruluyor ve tüm yolcuları teker teker soyuluyor. Sol gazeteler suç örgütleriyle polisin içe içe olduğunu iddia ediyorlar.

İnsanlar haksız yere işlerini kaybetmeye devam ediyor. Buna bir örnek, Xoana ve Blanca isimli iki genç kadının hamile olduklarının anlaşılmasıyla birlikte çalıştıkları fabrikadan atılmaları bir olmuş. Bir anlamda çocuklar daha doğmadan ölüme mahkum edilmişler. Neyseki onlara destek olan vicdan sahibi sol var. Bir taraftan hamile kadınların sağlıklı yaşamı için destek olmaya çalışırken,bir yandan da işverene tekrar işe alması için baskı kampanyası yürütüyorlar.

ULU HALKIMIZA UYARI!
Devletlu Sultanımız (Allah tuttuğunu altın etsin) Konya Selçuk'ta bir Japon parkını açarken, iftarda şuşi varmı diye sormuş, olmadığı yanıtını alınca eee ben ne anladım o zaman bu işten diye buyurmuş. Şimdi Japon mutfağı hususunda tedrisat görmüş biri olarak, suşinin Ulu Hakanımız Tayyip Han Hazretlerinin (Cenabül Rabbiyelalemin binbir beladan esirgesin) başına iş açabileceği hususunda kulağına kar suyu kaçırmak bize düşer. Suşinin pilavı pişirildikten sonra bir tepsiye soğusun diye yayılır, sonra üzerine daha önceden hazırlanmış su- şeker- tuz karışımı artı pirinç sirkesi ilave edilir. Efendim işte bu sirkeye dikkat buyurunuz. Fermente olmuş prinç ne olacağı belli olmaz alkol malkol içerebilir. Hem bu Japonlara da güven olmaz bir kere boyları kısa,sonra balığı çiğ çiğ yiyen adam, alimallah icabında her haltı yer. Ayrıca Padişahımız Efendimizin atası Ulu Hakan Abdülhamit Han'da (mekanı cennet olsun) bu Japon işlerine hatırlanacağı üzre bir ara merak sarmıştır. Ama maliyeti ağır olmuştur. Neticede ecdadın hatırasına ihanet etmek olmaz, ayrıca suşiyi bandığınız soya sosuna da güven olmaz, çok tuzlu, bu yaştan sonra Sultanımızın (Allah uzun ömürler versin) başına tansiyon vb dertler sarabilir.Yakın zamanda gerçekleşen seçimlerle birlikte, Güney Amerika'nın kilit taşı olarak nitelenen Kolombiya'da yeni bir hareketlenme başladı. Önceki Başkan Uribe döneminde yeni 7 ABD üssü oluşturularak Güney'de yeterince tepki toplamışlardı. Bunun paralelinde Honduras'taki darbe de ABD'ye bu bölgede ekstra olanaklar sundu.
Seçimler, M. Yeğin'in değindiği gibi demokrasi demeye bin şahit isteyen bir ortamda gerçekleşti. Özel timlerin silah tehdidi altında olmalarına rağmen FARC'ın da etkisiyle halkın büyük çoğunluğu (yüzde 56) çekimser oy kullandı. Bütün durum uluslararası demokrasimiz için hiç de sorun arzetmiyor tabii ki.
Geçen haftanın Newsweek'i, ABD'nin niyetinin ne olduğunu 'Kolombiya güneyin yeni yıldızı haline geliyor' (M. Margolis) başlıklı yazıda ele veriyor. Uluslararası bazı ekonomistlerin değerlendirmelerine yer vererek, Türkiye'nin de aralarında bulunduğu bir kısım ülkeyle birlikte Kolombiya da sayılarak, bu ülkelerin yıldızının yükseldiğinden söz ediliyor. Özellikle yeni seçilen Juan Manuel Santos'la birlikte Kolombiya'nın bu bölgedeki en güçlü ülke olacağı vurgulanmış. Bunun nasıl olacağı ise 'güvenlik, demokrasi ve serbest piyasa' diye formüle edilmiş. Santos ilk ciddi atağını FARC'ın Venezuela topraklarında kampı olduğunu iddia ederek yaptı. Bunun karşılığı ise Chávez'in diplomatik ilişkileri kesmesi oldu. Henüz bu konudaki arabulucu çalışmalara rağmen bir uzlaşma sağlanamadı. Doğal olarak, Venezuela yalnız değil, özellikle Ekvador ve Bolivya, Kolombiya devletinin nemenem bir şey olduğunun farkındalar. Ben yine de kısaca anımsatayım, milyonlarca insanın yerinden yurdundan sürgün edilmesi, yüz binlerce ölüm, bunlar sadece önceki başkan Uribe döneminde gerçekleşenler... Yeni başkansa bütün bunlar olurken savunma bakanıydı. Santos, Kolombiya aristokrasisinden geliyor. Büyük amcası da 1938-1942 döneminde başkanlık yapmış. Aynı zamanda bu aile ülkedeki en büyük medya grubu El Tiempo'yu elinde bulunduruyor. Santos, Harvard ve London School of Economics'te ekonomi eğitimi almış. Ama gerçek kariyerini Uribe'yle birlikte katliamlar örgütleyerek yaptı. Bu da herhalde olayın ekonomi-politik boyutu olsa gerek.
Aynı makale, bu 'müreffeh' ülkemizin, 3-4 milyon evsizi barındırdığını, bunun ana nedeninin de zorunlu göçler olduğunu söylüyor. Resmî işsizlik oranının yüzde 12, ülkenin yüzde 45'inin yoksulluk sınırı altında yaşadığı da belirtilmiş. Bütün bu bilgilerle birlikte nasıl yeni bir yıldız doğacak anlamış değiliz. Galeano gibi söylersek, zengin ülkeler uyku tutmayan gecelerde anlatacak bir peri masalı hep buluyorlar.
Yeni yıldız fikri aslında uluslararası şirketlerin beklentilerini yansıtıyor. Şöyle ki hali hazırda Kolombiya Güney'deki dördüncü büyük petrol üreticisi. En büyük kömür ihracatçısı ve aynı zamanda önemli bir altın çıkarma merkezi. Uluslararası tekeller içinse buralarda çalışmanın önündeki en büyük engel FARC-EP. Bunun anlamı yeterince askerileşmiş bir ekonomiye sahip olan Kolombiya'nın bu konuda yeni girişimlerde bulunarak, yaptıkları katliamlara katliam eklemesi olacaktır. Tabii bütün bu hikâyede asıl rahatsız olunan kişi ise Chávez ve Venezuela'nın petrolleri. Uzun vadede bu bölgenin çatışmalara sahne olacağı bir gerçek. Ama ABD'nin öncelikle doğu cephelerini, Irak ve Afganistan'ı kapatması gerektiği de görünür bir durum. Bu yüzden Kolombiya aracılığıyla yürütülen manevralar şimdilik daha çok alan daraltıcı bir işlev görecek. Bunun anlamı Bolivya, Venezuela ve Ekvador'da iç mihraklar yoluyla iktidarı ele geçirmeyi ön planda tutacağıdır. Gelişen süreçte bugüne kadar uzlaştırıcı bir rol oynayan Brezilya'nın tavrı da, önemli bir yer işgal edecektir.
Türkiye'de bir süredir dillendirilen özel ordu meselesinde Kolombiya'nın paramiliterlerinin bu konuda referans gösterilmesi bence meseleyi yeterince izah etmiyor. Kolombiya kontgerillası, FARC'a karşı mücadele ihtiyacı dahilinde gerçekleşmiş bir olgu. Yani daha çok soğuk savaş dönemi organizasyonu gibi. Ama tabii yakın geçmişte özel güvenlik şirketleriyle birlikte giderek polis organizasyonları da özelleştirilerek, onlar da zamane trendine dahil ediliyorlar. Bizdeki ise her ne kadar Kürt hareketi bahane edilse de daha çok neo-liberal ekonomik politikalar gereği şekillenen bir süreç. Ordunun özelleştirilmesi fikrinin, harp okullarında da tez olarak hazırlanıp tartışıldığı uzun zamandır bilinen bir durum. Burada ordunun sorunu, bu süreçte inisiyatifin elden kaçmasından başka bir şey değil. Bu sürecin bir ileri adımı hapishanelerin özelleştirmesi olacaktır. Sermaye daha fazla alan istiyor özetle. Yoksuldan, başka yoksulların katilini yaratmayı becerenlere gelince, gönül rahatlığıyla gezebilirler, liberalim, demokratım, Müslümanım diye...
Sağlıcakla kalın...Buralara gelişimizin hem de sizlere gönderdiğim mektupların seneyi devriyesi sayabileceğimiz bu hafta Arjantin'de el turco olma hali hakkında bir döküm yapayım dedim.
Tabii ki biz gelmeden namımız gelmiş. Bir çoğunuz zaten biliyorsunuzdur,Osmanlı topraklarından buralara göç eden insanlara taşıdıkları pasaportlardan dolayı bir genelleme yapılıp el turco denilmiş. Bu göçmen grupları ağırlıklı olarak Arap, Ermeni ve Yahudilerden oluşuyormuş. Daha sonraları ise el turco'luk böyle çağırılmaktan pek hoşlanmasalar da kala kala Araplara kalmış. Ne vesileyle söylendiğini tam olarak çözemesem de o günlerden bir ata sözü bu güne ulaşmış. Şöyle söyleniyor: Perdido como turco en la neblina,çevirisiyse böyle yapılabilir; bir Türk gibi sis içinde kayboldum. Şanımızın pekte yerinde olduğu söylenemez ama endişe buyurmayınız, bunu olsa olsa Araplar için söylemişlerdir. Çünkü Türkün kendini kaybetmesi ya da kaybolması tarihte vuku bulmamıştır, mümkünü yoktur netekim.
Yurtdışında yaşayınca ister istemez memlekette muhatap olmadığımız sorularla karşılaşabiliyorsunuz. Nerelisiniz?, hangi millettensiniz? gibi Avrupa'da verdiğiniz cevaba müteakiben genelde müstehzi bir gülümsemeyle, aşağılayan bakışlar eşlik edebiliyor. Buradaysa daha çok meraklı sorular,eğer biliyorlarsa 'Estambul, Antalya que lindo!' gibi hayranlık ifade eden sözlerle konuşmalarını sürdürüyorlar. Sürdürüyorlar diyorum çünkü Avrupalı soğukluğundan burada eser yok. Bir taraftan da buradaki televizyonlar sayesinde çok eşli, kaba saba insanlar olarak resmedilmiş bir imajımız var. En azından ilk karşılaştığımız sıradan insanların ifadeleri bu yöndeydi. Kültür bakanımızın hemen bu olaya el atıp Arjantin'e imajımızı düzeltecek diziler hediye etmesi talep olunur. Nitekim Erdoğan bu ayın sonunda yapacağı ziyarette bu hususu kati suretle temizlemelidir.
Hazır haşmetmamızdan söz açılmışken onun gelişi öncesi Türkiye turizm afişlerinin bilboardları kapladığını da belirtmekte yarar var. Asılan billboardlar dandik olsa da afişler güzel. İki sene önce Lüksemburg'da denk geldiğim manasız tanıtım kampanyasına benzemiyor. Nitekim oradaki afişlerin birinde şöyle bir şey vardı, muhtemelen boğaz da ama çok nerede olduğu belli olmayan bir barın önünde sarışın mavi gözlü kızlar vb. O tarihlerde burada olamayacağımdan yüce devletlumuza ancak buradan yazdığım istida ile derdimi anlatabileceğim için kusuruma bakmayın, bir iki istekte daha bulunacağım. Hem belki sizin işinize de yarar. Gelirken kesinlikle yanında İ. Melih Gökçek'i de getirsin. Milletimizin ve Ankaralıların menfaati gereği bu durum zaruridir. Neden mi, buranın fakir mi fakir semtlerinde birinde küçük mü küçük bir sokağa Ankara adını vermişler. Altına da exangora yazmışlar. Şimdi olacak iş mi efendim, siz gidin Ankara'nın en seçkin caddelerinden birinin adını Arjantin caddesi yapın, bir de şu Arjantinlilerin yaptığına bakın. Nitekim protesto etmek yetmez. Ankara'mızın şerefini kurtarmak için en azından bu sokak, olmadı semt kentsel dönüşüm kapsamına alınmalıdır. Oldu olacak, Melih Gökçek Buenos Aires valiliğine aday olmalıdır. Zaten Ankara'da da çalınacak bir şey kalmamıştır. Eh mevlam ona nasip eylerse, böyle yüce bir makamı,bana da en azından Ankara halkının ve Erdoğan'ın duaları yeter.
Derdim Tabii bunlardan bahsetmek değildi ama yine memleket siyasetinin şehvetine kapıldık. Yoksa ben burada bir konserde Portekizli bir fadocunun söylediği Sezen Aksu şarkılarını,geçtiğimiz günlerde Buenos Aires kitap fuarında şairimiz Adnan Özer'in okuduğu şiirlerle, şiir severleri mest eden akşamı anlatacaktım. Ama olmadı, hep aklıma gele gele sermaye düşmanlığı yapmak geliyor. Bakın yine ne mesel anlatacağım, evvel zaman içinde bir kısım zenginimiz buraları ziyaret etmiş. Yedikleri sığırlar onların olsun ama buraya aziz hatıralarını nakşetmeyi ihmal etmemişler. Nasıl mı, çağırdıkları eskort kadınlara paralarını vermeyerek,otelin önünde bir nümayişe neden olmuşlar. Cadde trafiğe kapanmış, nitekim burası orası değil. Henüz o tarafını çözemedim ama,bir biçimde olay tatlıya bağlanmış. Faziletlerinden sorgu sual olmaz sultanımız, maiyetindeki işadamlarımıza dikkat buyursun. Malumu aliniz eşini aldatan...
İşin ciddi kısmına geçecek olursak aslında bu Türkiyeli,Türk olma halinin başkalarının gözünde nemenem bir şey olduğunu hayatımda ilk defa burada bir eylemde hissettim. 'Büyük Felaket'in yıldönümünde burada düzenlenen yürüyüşe bir iki Türkiyeli arkadaşla birlikte katıldım. Başkalarının acısını paylaşmaktan daha doğal bir şey olamazdı. Türkçe konuştuğumuzu duyan, orta yaşlı Ermeniler bizimle dertlerini ortaklaştırmak isterken,gençlerse böylesi bir anlayıştan hayli uzaktılar. En hafifinden attıkları slogan 'zıplamayan Türk olsun'du. Gerçi Türkiye'de yaşayan Ermenileri bile 'hain Türk' diye niteleyen bir algı halinden fazlasını beklemiyorduk. Hiçbir biçimde ortak olmak istemediğimiz geçmişte işlenen günahların vebali bütün ağırlığıyla gelip orada bizi bulmuştu. Acep milliyetçilik treni nereye gider...
Neden Uruguay
Burada, bu ara futbol Güney Afrika'da ki şampiyona nedeniyle birinci gündem. Lokanta menülerinde yapılan futbol anketlerimi ararsınız,geçenlerde Slovakya ile yapılan hazırlık maçında hiç gol atamamalarına rağmen goolll diye elli kere sokağa fırlayan seyircilerimi ,ya da Ortega'yı takıma aldı diye Maradona'ya küfredenleri. Şampiyona sırasında burada olamayışımız nedeniyle sanırım çok şey kaçıracağız.
Bir kısım dostumuz,Maradona,Messi, Che gibi gerekçelerle şampiyonada Arjantin'i destekliyormuş,keyifleri bilir. Bense Güneydeki futbol oligarşisinin dışında bir takımı, Uruguay'ı destekliyorum. Bu şampiyonada Güney'in en küçük,en mazlum(bu konuda Paragauy birincidir ama Paraguay hükümeti geçenlerde devrimcilere operasyon çekerek mazlumluğun yanına zulmü de eklemiştir), en solcu ülkesi. Tek silahlarıysa muzipliktir, bkz. Lugano ve Tupamaroslar.
NOT: İki ay kadar buradan uzak kalacağım için mektuplarım seyrekleşecek, gittiğim ülkelerden fırsat buldukça yazacağım. Sağlıcakla kalın.
Yukarıdaki sözler bu gün 83 yaşında olan Sara Rus'a ait. Geçen hafta, Pagina 12 sayfalarında Sara Rus'la yapılmış bir röportaj vardı. Ben de ilginizi çekeceğini düşünerek bu insanın öyküsünü size özetleyerek aktarmaya çalışacağım.
Hayata Lodz, Polonya'da 1927'de başlıyor. Ailesinin dini inancı Musevilik. Babası terzi, iyi kötü idare eder bir yaşamları var. Sara ise küçük yaşlardan itibaren keman çalmaya başlıyor. Ta ki Naziler gelip bilfiil kemanını kırana kadar. Önce bu da 1. Dünya Savaşı gibi olur, Almanlar kazanırsa göç ederiz varsayımında bulunuyorlar. Tabii gelişmeler tahminlerin çok ötesinde oluyor. Alman işgaliyle birlikte ayrımcılık, baskı ve şiddet kol geziyor. Sarı yıldızlar, getto yaşamı. Yeterli olmasa da karınlarını doyurabilmek için Almanlara çalışma zorunluluğu. Kahramanımız 14 yaşında şapka fabrikasında çalışmaya başlıyor. Annesi çok zayıf olduğu için eve iş getirerek onun yerine de iş yapıyor. Böylece annesine de yiyecek temin ediyor. Annesi iki defa bu süreçte hamile kalıyor, birinci kardeşi süt bulunamadığı için üç-dört aylıkken hayata gözlerini yumuyor. İkincisiyse daha doğum sırasında. Röportajı yapan kişinin notu: Sara anlatırken burada ağlamaya başlıyor. Hayatım boyunca ilk ağlayışım bu benim diyor. Ağlama nedeniyse o zaman kardeşlerini yaşatmak için hiçbir şey yapamamış, onu belirtiyor.
Bu arada Sara'nın dayısı bir yolunu bulup Arjantin'e kaçıyor. Arjantin, çoğu insanın ütopyası o dönemde. Sara da gettoda tek aşkı Bernardo'yla tanışır. Sara'nın bir hatıra defteri vardır. Oraya eğer bu savaştan sağ salim çıkarlarsa 5 Mayıs 1945'te Buenos Aires'te Kavanagh binasında (rastlantı bu ya bu binada son cunta mensupları ikamet etmiştir) buluşma sözü verirler.
Henüz hayallere kilit vurulamamıştır. Fakat, Naziler her gün yüzlerce insanı seçip bir yerlere gönderir. Bu bir yerler bildiğiniz toplama kamplarıdır. Bu seçmelerden uzun bir süre azade olurlar. Sonra bunun da sonu gelir ve ailecek başkalarıyla üst üste yığılmış vaziyette trende Auschwitz'e doğru yol alırlar. 1944, savaşın artık son dönemleridir. Bu onlar için görece bir şans olur. Ama babası diğer erkeklerle birlikte daha kampa girişte seçilir ve ölüme gönderilir. Kamp hayatı da direnişle geçer. O zamanlar çok dikbaşlı cesur biriymiş. Birkaç defa annesini ölümden kurtarır. İki ay sonra bir uçak fabrikasına çalışmaya gönderilirler. Burada ağır biçimde yaralanır. Daha sonra ise Avusturya'da başka bir kampa, Mauthausen'e aktarılırlar. Nihayet Buenos Aires'te buluşamazlarsa da 5 Mayıs 1945 Sara'nın özgürlük tarihi olur. Daha sonra Kızılhaç'ın yardımlarıyla Benardo'yla haberleşmeyi başarır.
Başka Musevilerle birlikte, ütopyaları olan Arjantin'e doğru yola çıkmak isterler. Ayrıca orada dayısı ve onun ailesi onları beklemektedir. Fakat o sıralar iktidarda olan Juan Domingo Peron, Yahudileri istemez. O ara Nazi eskilerini Arjantin'e kabul etmekle meşguldür. Onlar yine de bir uçağa atlarlar, yolda uçağın trübünlerinden biri yanar. Buna rağmen Paraguay'a sağ salim inmeyi başarırlar. İlk işleri diğer yedi kişiyle birlikte kendilerini Arjantin sınırından geçirecek, bir kaçakçı bulmak olur. Adam bir tekneyle bunları Artjantin'e geçirir. Ama gecenin karanlığı ve yağmurun altında ıssız bir yerde bırakır. Neyse sabah olunca Arjantin görevlileri bunları bulur. Yiyecek verirler, aynı zamanda hapse de atarlar. Sınır dışı edilmeyi beklerken kocası Bernardo'nun aklına Eva Peron'a mektup yazmak gelir. Eva'nın iyiliklerini duymuştur. Mektubu yazar ve Eva Peron onların sağ salim Buenos Aires'e ulaşmasını sağlar. Bundan sonrası sıfırdan hayata başlamak gibidir.
Kamptaki ciddi yaralanmaya rağmen ilk çocukları Daniel 1950'de doğar. 1955' te de Natalia. Sara kendisi gibi 2. Dünya Savaşı'ndan kurtulanların oluşturduğu bir organizasyonla birlikte yaşamının sonraki döneminde unutmaya karşı mücadele eder. Bu önemlidir çünkü eğer unutursak, unuturursak aynı şeylerin yine başımıza gelebileceğini bilir. Nitekim korkulan olur, 1976 darbesi bunu bir kez daha kanıtlar. Oğlu Daniel atom fiziği mühendisidir. Daniel, 15 Temmuz 1977'de iş arkadaşı yirmi kadar mühendisle birlikte işyerleri olan Ulusal Atom Enerjisi Kurumu'ndan (CNEA) alınır. Tahmini olarak orada ya da hemen bu kurumun önündeki askeri birlikte işkenceye uğrayarak öldürülürler. Hâlâ hiçbirinden bir iz bulunamamıştır.
Sara ve eşi, oğullarının 'kaybolması' üzerine çalmadık kapı bırakmazlar. Ama çabaları hiçbir sonuç vermez. Nihayet Sara, Plaza De Mayo Anneleri ile tanışır. Onlarla birlikte yeniden doğar. Her zaman büyük bir umut taşımasına rağmen oğlundan yine de hiçbir haber alamayacaktır. Baba Benardo umutsuzluğun paralelinde yıkılır ve hastalanarak hayatını kaybeder. Sara ise her şeye rağmen mücadeleye devam eder, yılmaz. Konuşmasını bitirirken bütün bu olanlardan sonra yine de mutlu olduğunu söylüyor. Daha ne isteyebilirim ki diyor, başkalarına sunabilecek masanın üstünde ekmeğim, iki torunum, Plaza De Mayo Anneleri ve birçok arkadaşım var diyor, gülümseyerek.
Haftaya görüşmek üzere, sağlıcakla kalın...Geçtiğimiz pazar günü Pagina 12 sayfalarında Lula ile yapılmış genişçe bir röportaj yayınlandı. Lula, hem kendi iktidarına hem de dünyada olan bitenlere dair düşüncelerini aktarmış.

Röportajda, medya kuruluşu olarak Pagina 12 (Arjantin), La Jornada (Meksika) ve Veb haberciliği yapan Carta Maior (Brezilya) yer almış. Carta Maior'u Latin Amerika Sosyal Bilimler Organizasyonu Genel Sekreteri Emir Sader temsil etmiş. Röportajın hazırlığının yapıldığı kahvaltı masasında Emir Sader'in bir arkadaşı da varmış. Yoğunluk nedeniyle gazetecilerin konuşma imkanı bulamadıkları Perry Anderson. Neyse biz Lula'nın onlarla paylaştığı sohbete geçelim. Özetleyerek size aktarmaya çalışacağım. Devlet başkanı olduktan sonra ilk öğrendiği şeyin konuşurken ya da bir şey yaparken esnek olma şansının ortadan kalktığını, bir şeyi ya yaparsın ya da yapmazsın, diye ifade edilebilecek bir durumla karşı karşıya kaldığını söylüyor. 'Başkanlığım boyunca hep yeni şeyler öğrendim. Politika çoğu zaman teorik olan, yazılan şeylere uymuyor. Kısaca şunu söyleyebilirim, kazanmayı ve iş yapmayı öğrendik.'

Kendi hükümeti zamanında yapılan en önemli işlerden birinin ise halkın yönetime, üretilen politikalara katılımını sağlamak olduğunun altını çiziyor. En önemli icraatlarından bir diğerini ise ulaşım giderlerine ayrılan payla örneklendirmiş. Kendilerinden önce ulaştırma bakanlığı senede bir milyar real harcarken (1 dolar=1.7 real) şimdi ise ayda 1 milyar real harcanıyormuş.(Burada gazeteciler hayranlıklarını ifade etmişler, ama gözden kaçan önemli bir şey olmuş bence, açılan yolların doğaya maliyetini sormayı unutmuşlar.)

Başarılarında medyanın neredeyse hiç payının olmadığını daha çok yapılan işlerden yararlanan halkın enerjisinin kendileri için bu işte anahtar olduğunu belirtiyor. Fakat medyanın engelleme girişimlerinden nasip aldıklarını mesela Fox'un sadece bir medya kuruluşu olmadığını aynı zamanda bir politik parti gibi çalıştığını da Obama'nın ağzından ifade ediyor. (Genel olarak söyleşi boyunca Obama'ya hayranlığını belirtmiş. Onun siyah oluşunun ve başarısını Evo Morales ya da Mandela ile karşılaştırmış.) Medyayla hükümetlerin ilişkilerinin çeşitli riskler barındırdığı çoğu zaman sürecin çok boyutlu skandallara gebe olduğunu söylüyor. Şu ara bağımsız ticari olmayan bir halk televizyonu kurmaya çalışıyorlarmış. Adı NBR, bunun nedeni, halkın doğru, dürüst ve tarafsız bilgi alma hakkını garantiye almak ve bu televizyonunda devletten özerk ya da bağımsız olması gerektiğinin altını çiziyor. Bunu demokrasinin şartı olarak görüyor. 'Ben siyah giyerken o tv'nin beyaz demesini istemiyorum' diye ekliyor.

En büyük başarılarını ekonomik alandaki iyileşmelerde görüyor. 500 yıllık tahribatı 8 yılda bitiremezdik elbette ama büyük ilerlemeler de kaydettik diyor. Örnek olarak 36 milyon insanın yoksulluktan orta sınıf katına yükselmesini, 27 milyon yoksulluk sınırı altındaki nüfusun bu sınırın üstüne çıkmasını ve 15 milyon kişinin iş sahibi olmasını da buna ekliyor. (Brezilya'nın nüfusu 200 milyon. Bu söylenen rakamların yüzde onu dahi doğru olsa yine de büyük işler başarmışlar demek gerekir, ama nelerin pahasına?) Demokrasiden anladığım diyor, sadece yoksullaşmaya karşı halkın protesto hakkının olması değil, aynı zamanda halkın karnının doymasının da bir hak olduğunun kabülüdür.

Bundan sonrası biraz daha kişisel muhabbet kıvamında. Lula 1945'te açlığa mahkum bir ailenin çocuğu olarak Pernambuco'da dünyaya geliyor. Onun genç yaşta iş bulabilmesi ailesi için büyük kıvanç kaynağı oluyor. Hayatını metal işçisi olarak kazanıyor. Ve kendini hayatı boyunca solcu ve komünistten çok bir metal işçisi olarak tanımladığını söylüyor. Bu gün kendinizi solda tanımlıyormusunuz gibi bir soruya biraz işin doğrusu kaçamak yanıt veriyor. Gençlik yıllarından itibaren sendikal mücadeleye atılıyor. Sendika başkanlığı döneminde Afganistan'ın işgaline karşı çıktığı için Moskova yanlısı gruplar tarafından CIA ajanlığıyla suçlanıyor.


1982'de San Pablo'da girdiği milletvekilliği seçimini 1.250.000 oy alarak ancak 4. sırada tamamlayabiliyor ve başarısız oluyor. Seçimde propagandasını şöyle yapıyor: Eski bir terzi, eski bir tornacı, eski bir sendikacı, eski bir politik tutuklu, şimdi ise sizin gibi biri. Başarısızlık hissi onu bu işleri bırakacak hale getiriyor. Ta ki, bir Küba seyahatinde Fidel'le karşılaşana kadar. Fidel soruyor 'Lula! Sen dünyanın herhangi başka bir yerinde, bir işçinin bir milyon ikiyüz elli bin kişinin oyunu alabildiğini duydun mu hiç?' Seni seçen insanlar aptal olamaz diye ekliyor. Bu motivasyon onu politik sahneye tekrar itiyor.

En son hayallerini sıralamış. Yeni hükümetten daha az bürokrasi daha çok iş bekliyor. Ayrıca bütün Latin ülkelerindeki sosyal hareketler, sendikalar ve sol organizasyonlar arasında yakınlaşma ve dayanışma arzuluyor. Brezilyalıların uyanan kendine güvenlerinin sarsılmayacağını umuyor. Zengin ülkelerin geleceğe dair planlar yaparken sadece kendi çıkarlarını düşünmemesi gerektiğini belirtiyor. Dünya çapında BM'nin güvenlik politiklarının değişmesini istiyor. Diğer Güney ülkelerine ve Afrika'ya yardım etmek istediğini de eklemiş. Hali hazırda kendi teknolojileriyle (bu teknoloji ne olaki acep, genetikle oynama işi olmasın) Küba ve Venezuela'da soya ürettiklerini de ifade etmiş, sırada Panama varmış. Özetle Güney'de ve Afrika ile ilişkilerde bir entegrasyon arzusu olduğunu şimdilik bunun daha çok dayanışma temelli olacağını söylüyor.


Ben mi ne diyorum, karşımızda işçi sınıfı mücadelesi içinden çıkmış (bazılarına göre sonra o davaya ihanet etmiş) zeki, popülist, uzlaşmacı, becerikli bir politikacı var. (Bizim bazı mukallitler gibi saksıda yetişmemiş ve tekerleme sıralamıyor ha babam.) Onun bu durumu pragmatizmin iyi hali kapsamında değerlendirilebir. İşçi Partisi (Pt)'nin bir taraftan büyüme uğruna özellikle Amazon Ormanlarının tahribi, bir yandan yoksullara, işçilere dönük sosyal politikalar, öte yandansa ABD, IMF ve uluslararası şirketlerin çıkarlarını da gözeten tercihlerin bir aradalığının yarattığı gerilim nereye kadar gidebilir?

Bu gün başta Topraksız İşçiler Hareketi (Mst) olmak üzere emekçi kesimler, henüz daha güçlü bir politik temsil ilişkisi örgütleyemedikleri için kötünün iyisi hesabı alenen olmasa da Pt'yi tercih ediyorlar. Çünkü rakibi pozisyonundaki Brezilya Sosyal Demokrat Partisi tam bir neo-liberal oluşum. Bizim asıl dikkate almamız gereken şey buralardaki devrimci sosyal hareketlerin deneyim ve yönelimleridir. Güney ülkelerinde hak arama bilinci ve politiklik düzeyi Türkiye'yle karşılaştıramayacak kadar toplumsallaşmış. Değiştirmenin de güç olmanın yolu da sanırım burada gizli.

Sağlıcakla kalın...Siyaset çığırından çıkınca geriye Suriye kalıyor...
Siyasetin yaşamı kolaylaştıran ve nihai amacı bireyin ve toplumun mutluluğunu sağlamak olan bir meslek olması gerektiğini bazılarımız pek düşünmez.
Bazılarımız için siyaset, her doğan günde de gazete manşetlerine kriz konuları üretmesi gereken bir meslektir.
Bereket siyasetçilerin büyük çoğunluğu, mesleklerinin varlık sebebinin farkındalar.
Çünkü siyaseti çarpık yorumladığınız zaman her anlaşmazlık bir savaş sebebi, her çözüm bekleyen sorun bir kriz kaynağı olabilir.
İşte komşumuz Suriye'de "Siyaset"in ne anlama geldiğini görmekteyiz.
Siyasetin bu denli çarpıtılması ile "Bağımsızlık" ve "Egemenlik" gibi kutsanan kavramlar da, yerlerde sürünmekte.
Kendi halkını "Siyaset ediyoruz" gerekçesi ile katleden Esad Rejimi'ni dış müdahalelerden bağımsızlık ve egemenlik gibi kavramlar korumuyor mu?

Yaşadıklarımız çok fazla
Toplumların gelişmişliği veya Batı Avrupa coğrafyası gibi aklın üstün olduğu iklimlerde bulunmak da, siyasetin herkes tarafından varlık sebebine uygun biçimde algılanmasına yetmiyor.
Öyle olsaydı Mussolini, Franco, Hitler gibi faşist diktatörler Avrupa saksısında yetişebilirler miydi?
Türkiye hemen her çeşit rejimi ve sayısız krizi uzak ve yakın tarihinde siyasetin yansımaları biçiminde yaşayan insan topluluklarının ülkesi.
Kemal Tahir anlatmıştı...
Haluk Şaman (1911-86) Demokrat Parti'den milletvekili ve bakan olduğunda büyükannesine gider ve "Anneanne nazır oldum" diye müjde verir.
Bunu duyan yaşlı kadının yüzü asılır, "Oğlum nazırları idam ederler" diye mırıldanır.

Osmanlı ile bitmedi ki
"Bunlar Osmanlı'dan kalma takıntılar" diyebilirsiniz ama, Cumhuriyet döneminde ve hatta çok partili demokrasiye geçildikten sonra yer alan "Siyaseten katl" olaylarını hatırlarsanız, Suriye ile aynı coğrafyada bulunmanın yansımaları da zihninizde berraklaşıverir.
Bu ayın sonunda 28 Şubat 1997 postmodern darbesinin 15'inci yıldönümü yaşanacak.
O günden bugüne yaşanan değişime karşın, hemen her gün yeni bir kriz üretim girişimine tanık olmadık mı?
Siyaseti bürokratik oligarşinin arka bahçesi gibi gören ve demokrasinin dozajını ancak kendilerinin ayarlayabileceğini sananların oyunları boşa çıkartılsa da, tam olarak bitirilemedi.
Bakalım bunlar ne zaman yorulacaklar ve siyaset ne zaman bu mesleği çarpıtanların tecavüzlerinden kurtulacak?
Her gün yeni bir siyasi kriz haberi üretilmesinden sizler de bıkmadınız mı? Medyada da "Çevre"nin ağırlığı "Merkez"den fazla oldu...
Sade siyasette değil medyada da "Çevre"nin "Merkez" kadar önemli ve hatta daha etkin olduğunu kanıtlayan iki gazetenin kuruluş yıldönümleri kutlandı bu hafta.
Yeni Şafak 18'inci, Zaman da 25'inci kuruluş yıldönümlerini kutladılar.
28 Şubat postmodern darbesinde Merkez Medya'nın susturup kara listeye aldığı gazeteciler için güvenli ve huzurlu bir sığınak oldu Yeni Şafak.
Yeni Şafak'ta yazdığım günlerde özgürlüğün ne anlama geldiğini bir kez daha anladım. Yazılarıma hiç müdahale olmadı. Gazete yazarlarının çoğunluğunun düşüncelerine ters düşebilecek yazılarım da hiç aksatılmadan yayınlandı.
O dönemden bugüne hiç bitmeyecek arkadaşlıkları beraberimde taşıdım.
Yeni Şafak'ın varlığının basın emekçileri için bir güvence olduğunu düşünüyorum.

Zaman 25 yaşında
Baskı dönemlerinde özgür bir gazetenin siyasetin ve ülkenin çizgisini nasıl değiştirebileceğini de Yeni Şafak sayesinde gördüm.
25'inci kuruluş yıldönümünü kutlayan Zaman ise, kendilerini "Merkez Medya" olarak niteleyen gazetelere, çok sesliliğin ve basında kalitenin ne olduğunu gösteren çarpıcı bir örnektir.
Toplumda çok farklı konumları temsil eden yazarlara ve yorumculara, Zaman'ı okuyarak ulaşabiliyoruz.
Zaman'ın haberleri, derinine işlenmiş mesleki çabaları yansıtıyor.
Magazin dalındaki haberlerin kişilikleri rencide etmeden de yapılabileceğini görüyorsunuz.
Zaman'ın yıldönümü kutlamalarında konuşan Başbakan Erdoğan'ın sözlerini, bütün medya yöneticilerinin dikkatle değerlendirmeleri gerekiyor.
Bu konuşmadan çok önemli bir bölümü alıntılayarak ne demek istediğimi anlatabilirim...
Başbakan Erdoğan şöyle dedi bu konuşmasında:

Erdoğan'ın sözleri
"- Samimiyetle ifade etmek durumundayım.
Biz manşetlerle çarpışarak bu günlere geldik. Adeta manşetlerle savaştık. Muhtar bile olamaz diye manşetlerin atıldığı günlerden bugünlere ulaştık. Gazetecilere haber yazdırdılar, o kupürü dosyaya koyup partimiz aleyhine kapatma davası açtılar. Karşımızda dosyayı gördüğümüzde gerçekten şaşırdık."
Evet...
Hakaret ve aşağılamanın "Eleştiri" biçiminde sunulmadığı, güdümlü haberciliğin rağbet görmediği, özel hayatları teşhir etmenin gazetecilik olarak görülmediği bir medyanın özlemi hepimizde var.
Bu hedefte "Özgürlük" ve "Sorumluluk" yapışık kardeşler olmalıdır.
Yeni Şafak'a ve Zaman'a "Nice yıllara" diyorum.Ne yaparsanız yapın kıştan sonra bahar gelecektir...
Dünya güneşin çevresinde elips şeklindeki bir sanal çemberin (veya yörüngenin) üzerinde dönermiş.
Bu yörüngenin güneşe uzak olduğu üst ve alt çizgilerde seyrederken dünya buzul devirlerini yaşarmış.
Örneğin bu buzul devirlerinden birinde, sular donduğu için denizler 200 metreye yakın alçalmışlar.
İlk insanlar Avustralya ve Yeni Zelanda'ya Asya kıyılarından yürüyerek gitmişler. Britanya adası ile Avrupa kıtası arasında deniz yokmuş.
Yörüngenin güneşe yakın olduğu yan çizgilerde ise, dünya kavrulurmuş. O dönemlerde mesela Britanya nehirlerinde timsahlar varmış.
Şimdi Türkiye gibi tüm Avrupa'yı etkisi altına alan karlı ve soğuk hava yüzünden "Yine buzul çağı mı başlıyor"içerikli meteorolojik spekülasyonların başladığına tanık olmaktayız.

Buzul çağı mı?
Bilelim ki yukarıda sözünü ettiğim meteorolojik çağ değişimleri 400 bin yılda bir oluyor.
Yani "Buzul çağı mı geliyor" benzeri endişelere kapılmadan, karın ve kışın tadını çıkartalım.
Çünkü içinde bulunduğumuz şubat, iki ay sonra başlayacak "Bahar"ın habercisidir.
Ne yaparsanız yapın kıştan sonra bahar, daha sonra da yaz gelecektir.
Dün Zaman'da Beşir Ayvazoğlu, Ahmet Hamdi Tanpınar'a da atıfta bulunarak, bu değişmez döngüyü pek güzel hatırlatmıştı.
Şöyle diyordu özetle:

Bahar sıtması
"Tanpınar kışı galiba tabiatı bahara hazırladığı için seviyordu. Bakın ne diyor:
'Ne güzeldi o kış bahçesinde/ Güllerin çok derinlerde çalışan uykusu./ Sana bir bahar hazırlamak için.'
...Evet, tabiat bahara hazırlanıyor; 31 Ocak, eskilerin Zemheri de dedikleri Erbain'in son günüydü. Dün, elli gün sürecek olan Hamsin başladı. Hamsin'in özelliği 'kâh üşü kâh ısın'dır. Berdelacuz ve Sitteisevir soğuklarını da atlattınız mı, bahar...
Bilmem, sizin de içinizde bir bahar sıtması başladı mı?"
Ezeli ve ebedi döngüsünü değiştiremediğimiz tabiatın ve evrenin yazına kışına kızmak, kara yağmura öfkelenmek yerine, bizim elimizde olan gelişmeleri yine bizim yarattığımız kısır döngülerden kurtarmayı denememiz daha akılcı olmaz mı?

Siyasi bahar özlemi
Sürekli dünü bugüne taşıyoruz ve bitmez tükenmez siyasi kan davaları üretmekten, yarına pek ilgi duymuyoruz.
Bu nedenle çok partili demokrasimizi tek mevsimli yapmadık mı?
Hep fırtına, hep kapanan diyalog yolları, sürekli bir kış...
Oysa toplum siyasette de baharı özlüyor.
Ne dersiniz?
Biraz hoşgörü, biraz diyalog, biraz uzlaşma ile siyasi baharın kapısını aralayamaz mıyız?Sarkozy bizi sinirlendirmeyi asla başaramaz
Fransa Cumhurbaşkanı Sarkozy, Türkiye'yi hedef alan düşmanca politikasında yeni adımlar atmaya hazırlanıyormuş.
"Ermeni soykırımı" kavramının Türkiye'nin bam teli olduğunu keşfettiği için, bu "Soykırım"ı inkâr edenlerin cezalandırılmasını öngören yasanın, tüm Avrupa Birliği'nde geçerli olması için hazırlıklara başlamış.
Ben bu Sarkozy'ye gülerim...
Çünkü biz Türkler bu tür akılsızca siyasi projelerin nicelerine kim bilir kaç yüz yıldır hedefiz ve alışkınız.
Bırakalım yüz yılları...
Bizim çok partili demokratik yaşamımıza dönelim.
Biz bizi sinirlendirmeyi, birbirimize düşürmeyi, kamplaşmamızı amaçlayan girişimler gündemde olmadığı zaman, kendimizi boşlukta hissederiz.

Biz kendimiz üretebiliriz
Eğer bu tür girişimler sınır dışından ve başka ülkelerden gelmezse, kendi iç siyasetimizde kendimiz üretiriz bunları.
1950'leri 60'ları bu kamplaşmalara yönlendiren beyinlerimiz şimdi "Biz neden solcu, neden sağcı olduk" diye geçmişteki saplantılarını sorgulamıyorlar mı?
Ya da daha somuta indirgeyelim meseleyi.
1960'larda "Boğaz Köprüsü'ne Hayır" kampanyalarını başlatanlar, aradan geçen yıllar boyunca iki Boğaz Köprüsü'nde kim bilir kaç araç eskittiler?
Ve şimdi onların torunları "3'üncü- Boğaz Köprüsü'ne Hayır" kampanyasını aynı heyecanla sürdürmekteler.

Her gün seçim kampanyası
Siyasi ihtirasının boyu hem kendi boyundan hem de Türkiye üzerindeki bilgisinin boyundan daha uzun olan Sarkozy, acaba bir genel seçimin sonuçlarının belli olduğu gün yeni genel seçim kampanyasının başladığını düşünebilir mi Fransa'da.
Oysa bizim demokratik yaşamımızın değişmez kuralıdır bu.
Seçimde yenilen taraf için, o seçim sanki yapılmamış gibi değil midir?
Seçimi kazanan kimse ya "Amerikan uşağı", ya "Sivil faşist" ya da "Cahil halkın istismarcısı" ilan edilir.
Ondan sonra gelecek genel seçimdeki yenilgiye kadar aynı sazlarla aynı şarkılar söylenir.
Yani bu Sarkozy Türkiye'yi "Ermeni Soykırımı" iddiaları ile veya Avrupa Birliği'nin yolunu kesmekle sinirlendirip tehdit edebileceğini düşünüyorsa, sadece gülmek gerekir bu adama.

Biz hiç sinirlenmeyiz
Türkiye Ortak Pazar'a 1959'da başvurdu.
1963'te Ankara Antlaşması ile bu başvuru resmileşti.
1995'te de Gümrük Birliği'ne girdik.
Sonuç sıfıra sıfır, elde var sıfır.
Eski Demirperde ülkeleri ve hatta Kıbrıs Rumları bile AB'nin tam üyeleri ve Türkiye beklemede.
Bu Sarkozy aklının boyunu da topuklu ayakkabıları ile yükseltemeyeceğine göre, bizi sinirlendirmek istiyorsa bunun için bizden danışmanlar bulsun.
Biz kendimizi sinirlendirmenin yollarını çok iyi biliriz.
Ama en uzun sinirlenme süremiz de bir haftadan uzun olmaz. Başbakan Erdoğan da medyaya uysa çok rahatlardı
Aslında Başbakan Erdoğan'ın ve bakanlarının gelecek seçimlerde daha fazla başarılı olmak için icraat yapmaları, pek gerekli değil.
Çünkü içine girdiğimiz "Bilişim Çağı"nda iktidarların icraatının daha etkin denetlenmesini ve yönetimlerin şeffaflaşmasını beklerken, tam tersi bir durum gerçekleşti.
Kendinizi Başbakan Erdoğan'ın yerine koyun.
Her sabah yazılı basında ve sosyal medyada neler var, diyerek, gündemi yakalamaya çalışıyorsunuz.
Ama gerçek gündemin maddeleri yerine, karşınıza birbirlerine her konuda çakan farklı siyasal eğilimdeki insanların dalaşmaları çıkıyor.

Gündemden kaçışlar
Bunları izlemek tabii ki ilgi çekici.
İsimleri bilinen ve kendilerince düşünce üreten odaklar biçiminde kabul edilen bu isimler, nezaket ve görgü kurallarını hiçe sayarak hemen her konuda birbirlerini öylesine aşağılıyorlar ki, onlar için ekonominin istikrarının da, Kürt sorununa kalıcı ve demokratik çözüm üretmenin de, alt ve üst yapının yenilenmesinin de fazla önemli olmadığını düşünüyorsunuz.
İşin daha çarpıcı yanı, bu tür dalaşmaların benzerleri geçmiş dönemlerde de aynen yaşanmış.
Kendilerini bir taraf olarak gören ve eli kalem tutan kesimler, aynı kavgayı veya dalaşmayı, 1950'lerde de, 60'larda da, 70'lerde de sürdürmüşler.

Değişimi ıskalamak
Tabii arada geçen zaman Türk toplumunu farklı konumlara taşımış ama dalaşanlar bunun pek farkında değil gibi.
Kişi başına ulusal gelir payı 10 bin doların üzerine çıkmış.
Türkiye bir ihracat ve turizm ülkesi olmuş.
Anadolu'nun esnafı tüccarlığa, zanaatkârı sanayiciliğe terfi etmiş.
Üniversite mezunu olmak ayrıcalıklı konum oluşturmaktan çıkmış.
THY bir dünya markası artık... Boğaz'a köprü yapmak bir yana, Karadeniz'i Akdeniz'e bağlayacak yapay Boğaz'ın inşası bile doğal karşılanır hale gelmiş.

Benim oğlum bina okur
Ama bütün bunlar Bilişim Çağı'nın kitle iletişim araçlarının ana ilgi alanlarında pek değil.
Her sabah "Kim kime nasıl ve nereden geçirmiş" meselesi, gündemi belirlemekte.
Ve kadük olmuş ideolojiler üzerinden çeşitlemeler yapmak hâlâ müşteri buluyor.
Özetle Başbakan Erdoğan'ın işi hem kolay hem zor.
İcraat yapmak yerine bu dalaşmalara takılıp gönül eğlendirse, hiç yorulmadan zamanını geçirebilir.
Ama bunlara kapıldığı takdirde, gelecek seçimde hali ne olur bilemeyiz.
Nesillerin nasıl yetişeceğini kimse bilemez
İşimiz kolay değil. Bir yanda konumu itibariyle hemen her konuda düşünce açıklamasının gerekli olduğunu düşünen ve polemik sürecine girildiğinde de genellikle öfkelenen bir Başbakan var.
Bir yanda da Başbakan'ın her sözüne takılan ve bu sözün önünü arkasını pek gözetmeden cevap yetiştirmeye çalışan biz yorumcular varız.
Bu duruma son örnek Başbakan Erdoğan'ın AK Parti il başkanları toplantısında "Dindar bir nesil yetiştirmek hedefimiz" demesi ertesinde kopan yorumsal ve tepkisel fırtına değil mi?
Başbakan Erdoğan bu cümleyi Hükümet Programı'ndan aktararak söylemiş olsa ve bu bir "Devlet Politikası" şeklinde açıklansa, tabii ki çoğulcu ve özgürlükçü demokratik ortamda kabul edilebilir bir söz değildir bu.

Tek tip insan mı?
İdeolojik ve dinsel totaliter rejimlerin tek tip insan yetiştirmek konusundaki girişimleri artık çağ dışı.
İslam dünyasına 21'inci yüzyılda Suudi Arabistan'ın ve İran'ın model olacağını düşünmek, siyasi akla pek sığmaz.
Nitekim Başbakan Erdoğan da Ortadoğu ülkelerine ve mesela Mısır'a "Laik demokrasi"yi örnek göstermiyor mu?
Mısır'da laikliği övüp Türkiye'de bunun tam tersini yapmak ancak "Siyasi tutarsızlık" olabilir.
Siyasi kamplaşmaların ve bitmek tükenmek bilmeyen gergin polemiklerin alanından çıkıp, yurt gerçeklerine dönmeyi denemekte sayılamayacak kadar fazla yarar var.
Türk sosyo-politik yaşamında şu anda çarpıcı biçimde ön plana çıkan gelişmeyi Yeni Şafak'tan Özlem Albayrak pek güzel ve şöyle vurguluyor:

Dindarların sekülerleşmesi
"- Bugün konuşmamız gereken konu gençlerin dindarlaşması mı, yoksa dindarların giderek sekülerleşmesi mi? Ben ikincisi olduğu kanaatindeyim."
Başbakan'ın "Dindar bir nesil yetiştirmek hedefimiz" cümlesini tek başına alıp buna takılmak meselesine gelince...
Bu cümlenin de bir polemiğin parçası ve son noktası olduğunu da gözden kaçırmamamız gerekiyor.
Polemik bir grup CHP'linin İmam Hatiplilere uygulanan katsayı haksızlığını gideren uygulamayı Danıştay'a taşımaları ile başladı.
Başbakan bu girişim üzerine "Niye imam hatiplerden rahatsız oluyorsunuz. Dindar nesiller yetişmesin mi istiyorsunuz" diyerek tepki gösterdi.

Polemik tırmanıyor
Buna karşı CHP Genel Başkanı Kılıçdaroğlu "Siz gelmeden önceki nesil dinsiz miydi" diye cevap verdi ve Danıştay başvurusunun CHP olarak değil bireysel yapıldığını söyledi.
Bu polemiğin devamında da Başbakan Erdoğan "Dersim meselesinde parti içinde konuşmayı yasaklıyorsun da, katsayı meselesinde neden sesin çıkmıyor" şeklinde konuştu.
Son noktada da "Dindar bir nesil yetiştirmek hedefimiz"cümlesi geldi.
Nesillerin nasıl yetiştirileceği meselesi pedagogların da eğitimcilerin de cevabını tam olarak bulamadığı bir durumdur.

Kimse bilemez
Bazılarına göre aile ve okul bir yay, çocuk da bir oktur.
Ergenlik çağına kadar yayı ellerinde tutanlar çocuğa yön verirler, öğretilerle doldurup gererler ve hayata atarlar. Ama ondan sonra çocuk hedefini ve hayat tarzını kendisi bulur, seçer.
Muhafazakâr ailede yetişip teokratik eğitim almış çocukların, Batı dünyasında Rönesans'ı ve Reformasyon'u başlattıklarını unutmayalım.
Bizde de bazı İmam Hatipliler, siyasette pek çok Kolejliden daha fazla demokrat, sivilci ve özgürlükçü çıkmadılar mı?
İşler çığırından çıkınca aklın yerine öfke geçer...
Böyle durumlarda soğukkanlı davranmayı önermek, itidal tavsiye etmek nafile çabadır.
Nitekim Fransa Dışişleri Bakanı Alain Juppe'nin Senato'da oylanan "Soykırım" tasarısına Türkiye'nin gösterdiği tepkileri yorumlarken söylediği akılcı sözleri, Türk medyası "Alay mı ediyor" şeklinde yorumlayan başlıklarla değerlendirdi. "Canal Plus" televizyon kanalının sorularını yanıtlayan Juppe "Türk dostlarımı soğukkanlı olmaya davet ediyorum ve bu büyük ülkeye, ekonomik ve siyasi bu büyük güce elimi uzatıyorum"diye konuştu.
Alain Juppe demecinde "Ben elimi uzatıyorum. Umut ederim ki bir gün karşılığı gelir. İtidal çağrısı yapıyorum.
Türkiye'de birçok Fransız şirketi var. Bizim Türkiye ile önemli ticari ve ekonomik ilişkilerimiz var.
Bizim Türkiye'ye, Türkiye'nin bize ihtiyacı var. Ben gerçekçiliğin, duyguların üstesinden geleceğine inanıyorum" dedi.

Juppe'nin samimiyeti
Juppe kendisinin Dışişleri Bakanı sıfatıyla bu tür bir yasayı uygun bulmadığını da hatırlattı.
Juppe'nin söylediği sözlerde samimi düşüncelerini ifade ettiğine inanmamak için bir neden yok.
Ayrıca tüm Fransızlar, Sarkozy veya Tasarı'yı oylayan Fransız milletvekilleri ve senatörler gibi düşünmüyorlar ki.
14 Ocak'ta konuyu Le Monde'daki makalesinde ele alan eski adalet bakanlarından Robert Badinter de, "Parlamento mahkeme değildir" diyerek, tasarının yanlışlığını vurgulamıştı.
Badinter makalesinde çok somuta indirgeyerek konuya şöyle yaklaşmıştı: "- Fransa'da yasa koyucu, 1915'teki Ermeni soykırımının var olduğunu ilan etmek suretiyle, muhkem kaziye gücüne sahip olan bir yargı kararı yokluğunu doldurabilir mi?

Mahkeme mi Meclis mi?
- Fransız Parlamentosu, bir dünya tarihi mahkemesine dönüşerek, bundan bir yüzyıl önce, hiçbir Fransız'ın ne mağdur ne de cellât olarak taraf teşkil ettiği bir olayda, Osmanlı İmparatorluğu makamlarının soykırım suçu işlediklerini ilân edebilir mi?
- Fransız Meclisi Anayasa'dan tarih hakkında beyanda bulunmak yetkisi almamıştır.
Bunu yapmak tarihçilere ve yalnızca tarihçilere düşer. Bu apaçık gerçeği, bizzat Anayasa da benimsemiştir.

Yazık oluyor
- Beşinci Cumhuriyet'te, Meclis'in yetkileri Anayasanın belirlediği hükümlerle sınırlandırılmıştır. Meclis her konuda karar veremez. Nitekim güçler ayrılığı ilkesi bağlamında, ulusal veya uluslararası bir mahkemenin yerine geçip, filan zamanda, filan yerde bir soykırım suçu işlendiğine karar veremez. Böyle bir beyan ancak yargı erkinin yetkisindedir."
Bütün bu değerlendirmeler tabii ki önemli.
Ama sonuçta Sarkozy'nin tutumu ve Fransız Meclisi'nin Soykırım Tasarısı'nı oylaması, Türk-Fransız ilişkilerini daha fazla etkiliyor.
Yazık oluyor Türk-Fransız ilişkilerine...Klasik olmaya çalışırken antika olmak tehlikesi
Hızlı zengin olmuş bir girişimcinin yeni yaptırdığı görkemli evinde yemeğe davetliydik.
Antik Yunan-Anadolu dönemine ait mermer bir lahdin üzerine cam koyularak oluşturulmuştu yemek masası.
Özetle bir mezarın üzerinde yemek yiyorduk.
Ev sahibesine "Antikalara meraklısınız galiba" dedim.
- Evet... Çok zengin bir koleksiyonumuz var. Hepsi de kayıtlı, diye cevap verdi.
Rahmetli Vehbi Koç'u hatırladım.
"Antika"yı Ankara ağzıyla "Antike" diye söylerdi.
Garip, çarpıcı, alışılmışın dışında sözler söyleyen biri ile tanıştığında "Çok antike bir kişisiniz" derdi.
Yemek masasını antik bir mezarın üzerinde kuracak kadar antikaya meraklı olmak, tabii ki çarpıcı bir durum.

Neler antikadır?
Acaba "Antika" kavramının kapsamına ne tür eşyalar girer?
ABD'de 1930'da kabul edilmiş bir yasaya göre (Smooth-Hawley Yasası) 1830'dan önce üretilmiş eşyalar antika kapsamına giriyormuş.
Bunun nedeni de, Amerika'da seri endüstri üretiminin 1830'lu yıllarda başlamasıymış.
Oysa biliyoruz ki bir şeyin antika olması için ille de el yapımı veya sanayi öncesi döneme ait olması gerekmiyor. Rolls Royce veya Bentley gibi otomobillerin bazı modelleri hemen "Antika" kapsamına girmez mi?
Veya üretimine son verilen Mercedes'in "Maybach"ı ya da Bugatti'nin "Veyron"u şimdiden antika olmadı mı?
Bu arada ilk kuşak cep telefonlarından antika olanlarını da görmedik mi?

Değerli olmak şartı
Yani bir eşyanın antika olması için ille de eski olması gerekmiyor.
Antika olmak, o eşyaya parasal bir değer de katmalı.
Koleksiyoncular, antika eserlerin ve eşyaların sahibi olmak için para harcamayı da göze almalı.
Bu bazen bir porselen parçası, bazen bir el dokuması, bazen bir koltuk veya benim de üzerinde yemek yediğim antik Yunan'a ait bir mezar olabilir.
"Antika"ya kardeş olan ama çok farklı anlam ifade eden bir başka kavram da "Klasik"tir.
Bir yapıtın klasik olması, onun zamana direnmesi, en iyi kaliteyi temsil etmesi, kendi alanında bir başlangıç olması gibi tanımlarla belirlenmeye çalışılır.
Antik dünyanın uygarlıklarında, mesela Roma'da eserlerin klasik olmaları için belirli kurallara dayalı biçimde oluşturulmaları gerekirmiş.

Hamlet bir klasiktir
Klasik yapıt denilince akla ilk gelenlerden biri Shakespeare'in "Hamlet"i değil midir mesela?
Acaba yüzyıllar önce Danimarka Sarayı'nda sergilenen ve "Hamlet-Annesi-Amcası" üçgenli trajediyi, bugünün dünyasındaki "Lady Diana-Prens Charles- Fayed" üçgenine taşıyan yeni bir Shakespeare çıksaydı, onun yapıtı da klasik olur muydu?
Burada da karşımıza "Klasik kültür" ile "Popüler kültür" arasındaki sessiz savaşın cepheleri çıkar.
Galiba bütün bu soruların doğru cevapları, ancak belirli bir zamana bağlı olarak bulunabilir. "Yarının antikaları"na yaşarken sahip olabileceğiniz gibi "Yarının klasikleri"ni de bu çağda üretebilirsiniz.
Bütün mesele klasik olmaya çalışırken antika olmak tehlikesinde kilitleniyor.
Bunun örneklerini günümüzde klasik ideolojilerin değersiz antikalara dönüşmelerinde görmüyor muyuz? Kıbrıs'ı da Kwai Köprüsü'ne benzetmedik mi?
Herhalde çoğunuz David Lean'in yönettiği 1957 yapımı 7 Oscar'lı "Kwai Köprüsü" (The Bridge on the River Kwai) filmini görmüşsünüzdür.
Pierre Boulle'nin romanından beyaz perdeye aktarılan bu filmde, Japon kampındaki İngiliz esirlerin komutanı olan Albay Nicholson (Alec Guinness), kampın zalim komutanı Albay Seito (Sessue Hayakawa) ile anlaşma yapar.
Japon albay esirlere işkence yapmaktan vazgeçecek, buna karşı İngiliz esirler de Japon askerlerini Burma'dan Siyam'a taşıyacak demiryolu üzerindeki Kwai Köprüsü'nü inşa edeceklerdir.
Sonunda bu köprünün yapımı, Albay Nicholson'da saplantı haline gelir.
Artık onun için önemli olan Japonların bu köprüyü kullanarak savaşı kazanacak olmaları değil, bu köprüyü zamanında inşa ederek İngiliz disiplinini ve teknolojik üstünlüğünü kanıtlamaktır.
Hayatta da belirli durumların ve olayların, insanları gerçeklere yabancılaştırdığını görmüyor muyuz?

Kıbrıs'ın yansımaları
Bizim siyasal yaşamımızın son döneminde "Kıbrıs" buna benzer gelişmelere kaynak olmadı mı?
Örneğin Lozan'da nihai biçimde İngiltere'ye verdiğimiz Kıbrıs üzerinde Türkiye'nin hakkı olduğunu antlaşmalarla sağlayan iki siyasetçi Adnan Menderes ve Fatin Rüştü Zorlu'dur.
Neticede Türkiye'yi sınırlar ötesindeki bir toprak üzerinde söz sahibi kılan Menderes ve Zorlu'yu idam etmedik mi?
1974 askeri harekâtı ile Kıbrıs'a müdahale edildikten sonra da, o dönem CHP-MSP koalisyonunun liderleri, askeri zaferi seçim zaferine dönüştürme kavgasında birbirlerine düştüler.
Ecevit Kıbrıs'a kalıcı bir çözüm üretmeye çalışmak yerine, "İlle de erken seçim"diyerek istifasını verdi o zamanki Cumhurbaşkanı Korutürk'e.
O koalisyonun Dışişleri Bakanı Turan Güneş'le Ecevit-Korutürk görüşmesi ertesinde buluşmuştuk.

Köy-kent hayali
Bana şunları anlatmıştı:
- Bülent Bey Korutürk'e istifasını verirken, "İki bakan yerlerinde kalmalı. Bunlar Dışişleri Bakanı Turan Güneş ile Köyişleri Bakanı Mustafa Ok'tur. Çünkü ileride Kıbrıs'ta köy-kentler kurmayı planlıyoruz" demiş.
Sonuçta Ecevit'in Kıbrıs fatihi kimliğinde girmek istediği erken seçim yapılamadı. Önce Sadi Irmak'ın azınlık hükümeti, sonra da Demirel'in Milliyetçi Cephe hükümetleri kuruldu.
"Kıbrıs Zaferi" ertesinde Amerikan ambargoları, Türk diplomatlarına ASALA suikastları ve içeride de amansız bir sağ sol kavgası ve anarşi geldi.
12 Eylül 1980 askeri müdahalesi de Ecevit'in ve Erbakan'ın "Kıbrıs Fatihleri" olmalarına bakmadan, onları yasakladı, hapse attı.
Bugün toprağa verdiğimiz Rauf Denktaş için "Kıbrıslı Türkler'in varlıklarının korunması" davası, ilk dönemde Kıbrıs'ın Türk iç siyasetindeki yansımalarından farklı bir olaydı.
Ama sonunda Denktaş da Türk iç siyasetinin bir parçası oldu.

Çözümsüzlük çözüm müdür?
"Çözümsüzlüğü çözüm" olarak gören anlayış, onun tutumunu da etkiledi.
Hasan Cemal dün Milliyet'teki yazısında bu dönemi şöyle özetlemişti:
"- 2000'li yılların başında, AK Parti'yle Erdoğan-Gül ikilisinin siyaset sahnesine çıkışıyla birlikte Denktaş Bey açısından işler değişmeye başladı Ankara'da. Erdoğan hükümetinin askerle kavgası ve AB yolundaki kararlılığı Denktaş Bey'le ilişkilerde yeni bir döneme yol açtı.
- Çünkü AB yolunun açılması demek, Türkiye'nin Kıbrıs politikasında değişim demekti. AB yolunun açılması demek, demokrasi ve hukuk çıtasının yükselmesi demekti. Asker, bu ikisine de karşıydı.
- Çünkü birinci sınıf demokrasi 'bölücü ve şeriatçı güçler'e yarar, Türkiye'nin 'özel koşulları' vardır diye düşünüyordu. Denktaş da askerle birlik oldu. Hedefleri, Annan Planı'nı torpillemek ve Türkiye'nin AB'den müzakere tarihi almasını engellemekti."
Görüldüğü gibi Kıbrıs da bir nevi Kwai Köprüsü gibi, bizim siyasetçilerimizi de olayın kendisine yabancılaştırdı.
Rauf Denktaş'a rahmet diliyorum. Artık kimse gerçek ötesi bilgilerle dolu bellek üretemez
İçinde bulunduğumuz Bilişim Çağı'nda kimse "Benim belleğim çok güçlüdür" diye övünemez.
Neticede kimsenin belleğinin Google'dan daha güçlü olduğunu iddia etmek mümkün değil. Buna bir de YouTube'u ekleyin, görüntülü ve sesli bir kozmik belleğin de var olduğunu görürsünüz.
Bunların yanında sayılarının kaç tane olduğunu bilmediğimiz nice arama motoru var.
Dünkü Zaman'da Etyen Mahçupyan, geçmişte kalmış zamanlara özgü bir "Bellek üretimi"nden söz etmişti.
Şöyle diyordu Mahçupyan:
"- İttihatçılık diğer cemaatlerin gönderilmesi, 'temizlenmesi' ve mal varlıklarına el konarak paylaştırılması sonucunda, hem bir ulusun inşa edilebileceğini, hem de o ulusun bu temizliği gerçekleştiren yönetici kadroya sahip çıkacağını öngören bir yaklaşımdı.
Milli olanın yaratılabilmesi yeterince yaygın bir suç paylaşımını ima ediyordu ve bu tercih bir Balkan milliyetçiliği için hiç de sıra dışı değildi.

Mini bellek üretimi
- Cumhuriyet bu geçmişi yeniden yazılan bir tarihle gizledi ve süsledi. Bir 'milli bellek' üretti... Cumhuriyet kendi geçmişinden kopartılırken, toplum da tarihsel gerçeklikten kopartılmış oldu. Türk kimliği devletin belirlediği şekilde düşünen ve davranan, devlete ideolojik olarak biat etmiş insanların kimliği olarak şekillenirken, olası hayatiyetini de kaybetti ve devlete mahkûm, ancak onun koruması ile ayakta kalabilen bir kimlik haline geldi."
Mahçupyan'ın gözlemlerine katılmamak mümkün değil.
Ama başta da söylediğimiz gibi bu model, yani bellek üretimi geçmiş zamanlara özgü bir model.
Artık bunu canlandırmak, yeni bir "Mini bellek" üretmek mümkün değil.
Kendi tarihimizle yüzleşmeye başladığımız bu dönemde üretilmiş belleğin her vakada nasıl çöktüğünü görmüyor muyuz?

28 Şubat dolayısıyla
Bunu en son 28 Şubat post-modern darbesinin 15'inci yıldönümü dolayısıyla yapılan tartışmalarda da gördük.
Üretilmiş mini belleğin gri hücrelerinden önemli bölümünü dolduran "Şeriat tehlikesi"nin ne tür soygunlara ve ne tür ahlak dışı davranışlara dayanak olduğu çok açık görülmedi mi?
Daha önce de aynı soygunlar ve ahlak dışılıklar mini bellekteki "Komünizm tehlikesi" kullanılarak sergilenmemiş miydi?
Veya "Bölücülük tehlikesi"nin meşru kıldığı faili meçhul cinayetleri, artık hangi üretilmiş mini bellek bize haklı gösterebilir?
Evet... Anadolu sentezinin zenginliğini oluşturan Ermeniler, Rumlar artık aramızda yoklar.

Kozmik bellekler
1955'i yaşamış kuşakların belleğinde 6-7 Eylül'de İstanbul'da olanlar bugün gibi durmakta.
1915 Nisan'ında tüm Anadolu'da olup bitenler ise internetin kozmik belleğinde duruyor.
Yani bellek üretimi artık mümkün değil.
Belleği zayıf olanlar artık bilgisayar başına geçerek sorunlarına çözüm bulabilirler. Medyada da "Çevre"nin ağırlığı "Merkez"den fazla oldu...
Sade siyasette değil medyada da "Çevre"nin "Merkez" kadar önemli ve hatta daha etkin olduğunu kanıtlayan iki gazetenin kuruluş yıldönümleri kutlandı bu hafta.
Yeni Şafak 18'inci, Zaman da 25'inci kuruluş yıldönümlerini kutladılar.
28 Şubat postmodern darbesinde Merkez Medya'nın susturup kara listeye aldığı gazeteciler için güvenli ve huzurlu bir sığınak oldu Yeni Şafak.
Yeni Şafak'ta yazdığım günlerde özgürlüğün ne anlama geldiğini bir kez daha anladım. Yazılarıma hiç müdahale olmadı. Gazete yazarlarının çoğunluğunun düşüncelerine ters düşebilecek yazılarım da hiç aksatılmadan yayınlandı.
O dönemden bugüne hiç bitmeyecek arkadaşlıkları beraberimde taşıdım.
Yeni Şafak'ın varlığının basın emekçileri için bir güvence olduğunu düşünüyorum.

Zaman 25 yaşında
Baskı dönemlerinde özgür bir gazetenin siyasetin ve ülkenin çizgisini nasıl değiştirebileceğini de Yeni Şafak sayesinde gördüm.
25'inci kuruluş yıldönümünü kutlayan Zaman ise, kendilerini "Merkez Medya" olarak niteleyen gazetelere, çok sesliliğin ve basında kalitenin ne olduğunu gösteren çarpıcı bir örnektir.
Toplumda çok farklı konumları temsil eden yazarlara ve yorumculara, Zaman'ı okuyarak ulaşabiliyoruz.
Zaman'ın haberleri, derinine işlenmiş mesleki çabaları yansıtıyor.
Magazin dalındaki haberlerin kişilikleri rencide etmeden de yapılabileceğini görüyorsunuz.
Zaman'ın yıldönümü kutlamalarında konuşan Başbakan Erdoğan'ın sözlerini, bütün medya yöneticilerinin dikkatle değerlendirmeleri gerekiyor.
Bu konuşmadan çok önemli bir bölümü alıntılayarak ne demek istediğimi anlatabilirim...
Başbakan Erdoğan şöyle dedi bu konuşmasında:

Erdoğan'ın sözleri
"- Samimiyetle ifade etmek durumundayım.
Biz manşetlerle çarpışarak bu günlere geldik. Adeta manşetlerle savaştık. Muhtar bile olamaz diye manşetlerin atıldığı günlerden bugünlere ulaştık. Gazetecilere haber yazdırdılar, o kupürü dosyaya koyup partimiz aleyhine kapatma davası açtılar. Karşımızda dosyayı gördüğümüzde gerçekten şaşırdık."
Evet...
Hakaret ve aşağılamanın "Eleştiri" biçiminde sunulmadığı, güdümlü haberciliğin rağbet görmediği, özel hayatları teşhir etmenin gazetecilik olarak görülmediği bir medyanın özlemi hepimizde var.
Bu hedefte "Özgürlük" ve "Sorumluluk" yapışık kardeşler olmalıdır.
Yeni Şafak'a ve Zaman'a "Nice yıllara" diyorum.Nasihatlerimiz Başbakan Erdoğan'ı neden etkilemiyor?
Köşe yazarları olan bizler Başbakan Erdoğan'a kendimizce yol göstermeye, tavsiyelerde bulunmaya, nasihat etmeye çalışıyoruz.
Bunların genellikle pek etkili olmadığını da görmekteyiz.
ABD'nin eski Başkanı Truman'ın nasihat etmek ve tavsiye vermek konusunda söylediği bir söz vardır.
Şöyle demiş:
- Nasihat edeceğiniz kişinin niyetini anladıktan sonra ona uygun bir nasihatte bulunursanız, bu mutlaka etkili olur.
Başbakan Erdoğan'ın neye niyet ettiğini kestirmek herhalde zor değil. Terörün bitmesini amaçlıyor.
Siyasi ve ekonomik istikrarın sürmesini istiyor.
İcraatının başarı ile sürmesini ve partisinin gelecek seçimlerde de tek başına iktidar olmasını istiyor.

Niyet etmek yetmiyor
Tabii ki bir şeye niyet etmek, onu gerçekleştirmeye yetmez.
Nitekim "Kürt açılımı" ile niyetlenilen hedef yerine, bambaşka bir noktaya ve ortama varılmadı mı?
Sonuçta Kürtler için artık "Demokratik Siyaset"in sigorta olması beklenirken, şimdi onların sözcüleri hâlâ "Bizim sigortamız silahtır"içerikli söylemleri seslendirmiyorlar mı?
Yani biz köşe yazarları ne kadar barış, uzlaşma ve diyalog öneren tavsiyelerde bulunursak bulunalım, filli gerçekler bunları etkisiz kılmakta.
Daha da kötüsü bunları yazıp söyleyenleri Başbakan Erdoğan kendisine karşı açılan kampanyanın sözcüleri olarak görüyor, konuşmalarında onlara sert cevaplar veriyor.
Galiba bu da doğal bir gelişme.
İktidar sorumluluğu, yorucu bir yüktür.
Çok bilinen bir fıkrayı tekrarlayayım...

Nasihatler bıktırabilir
Vatikan Afrika'daki bir yamyam kabilesini Katolik yapması için bölgeye bir misyoner göndermiş.
Aradan bir süre geçince misyonerden haber gelmez olmuş.
Vatikan bir diğer misyoneri daha, önce gidenin akıbetini anlaması için yola çıkartmış.
Bu yeni misyoner yamyam kabilesini bulmuş, kabilenin şefine "Size bir misyoner göndermiştik, şimdi nerede o" diye sormuş.
Kabile şefi "Bize o kadar çok nasihat etti ki, sonunda bıktık yedik onu" diye cevap vermiş.
Hayat böyledir işte.
Bir İspanyol atasözünde "Savaşa giden veya evlenmeye hazırlanan kişilere asla nasihat etmeyin" denilir.

Atasözü üretimi
İsterseniz biz de bir Türk atasözü üretmeyi deneyelim...
Mesela şöyle bir atasözünü...
- Teröristlere dinletemediğiniz nasihatinizi terörle mücadele edenlere vermeye asla kalkmayın!
Bu yazıyı bir yamyam fıkrası ile noktalayalım.
Bir yamyamı normal bir lokantada yemek yerken görüp, şaşırmışlar.
- Ne işin var burada, diye sormuşlar.
Yamyam iç geçirip cevap vermiş,
- İnsanlardan bıktım!Gerçek ana muhalefet CHP değil de BDP midir?
Çok partili demokrasi içinde geçen yıllarımızı, birbirinden farklı olduklarını öne süren ama temelde aynı siyaseti izleyen partilerin kavgaları arasında geçirdik.
O günlerden bugüne aktarılan çözümsüz sorunlara bu partiler "Devlet"in resmi ideolojisi dışında yaklaşımlar getiremediler.
Soğuk Savaş yıllarında iktidarları "Amerikan kuklası" olarak suçlayan muhalefet partileri iktidar olunca, onlar da Washington çizgisi dışına çıkamadılar.
Zaten en ufak çizgi dışı davranışlar görülünce de bunlar askeri darbelerle düzeltildi.
Sonuç ortada...
Gerek "Kürt Realitesi" gerekse "Kıbrıs Sorunu" sanki zaman dondurulmuş gibi 21'inci yüzyıl Türk siyasetinin ana gündeminde çözümsüzlüklerini korumaktalar.
Avrupa Birliği'ne tam üyelik ise, hâlâ çok uzak bir hayal gibi değil mi?

Bir büyük tekrar mı?
Bu konularda 1980'ler Türk siyasetindeki söylemlerin benzerlerinin, 2012'de de tekrarlandığına tanık oluyoruz.
Ancak geçmiştekinden farklı bir durum var.
Kim ne söylerse söylesin, her konuda eskisinden daha çok bilgi sahibiyiz.
Bunu da AK Parti iktidarının ilk döneminde başlatılan "Tabuların yıkılması" sürecine borçluyuz.
"Derin Devlet"in ne olduğunu, "Darbe girişimleri"ni, "Faili meçhul cinayetler"in faillerini öğrendik...
"Dokunulmazlar"a dokunulabileceğini gördük...
Kürt realitesine dönük "Açılımlar", bu alandaki tüm gelişmelerle Cumhuriyet tarihinin irdelenmesine kadar dayandı.

Duraklama dönemi mi?
Ancak yaşadığımız günlerde sanki bir "Duraklama dönemi" yaşanıyormuş gibi bir izlenim var kamuoyunda.
Sanki Kıbrıs için çözümsüzlüğün çözüm olarak benimsenmesi, bu dönemin de siyaset çizgisini belirliyor.
Ve sanki Kürt realitesine ilişkin siyasetin ana öğesi yine sadece bölücü terörle mücadeleye kilitlenmiş durumda... Siyaset değil güç, bu sorundaki tek etken sanki.
Bu açmazlardan çıkışın yolu, muhalefetin alternatif siyasetler oluşturup, sunabilmesinden başka bir şey değildir.
Örneğin ana muhalefet partisi CHP, "ak"a "kara" demek dışında, Kıbrıs ve Kürt sorunları konusunda farklı hangi siyasetleri ve tutumları öneriyor?
CHP iktidar olursa, Kıbrıs Rumlarına limanları ve havaalanlarını açacak mı?

Gerçek ana muhalefet mi?
CHP iktidar olsaydı KCK tutuklamaları yapılmayacak mıydı?
CHP yönetimi bu konularda AK Parti iktidarından farklı acaba neler düşünüyor?
BDP sözcüleri alternatif söylemler üretmek konusunda çok aktifler.
Örneğin son olarak Aysel Tuğluk Diyarbakır'da şöyle konuştu:
"- Sorunu Abdullah Öcalan'sız çözemezsiniz. Kürtlerin direnişçi bir özelliği vardır. Bu gidişatın sonu topyekûn bir direnişin gelişmesine yol açacaktır. Bu kadar mücadele, bu kadar bedel Başbakan'a biat etmek için verilmedi."
Kısacası çoğulcu demokraside duraklama dönemi alternatif siyasetler sunularak aşılabilir.
Ya da acaba gerçek ana muhalefet partisi CHP değil de BDP midir? Futbolda şike sorununa "Fransız modeli" çözüm olabilir
Bir zamanlar aklına güvendiğimiz bir büyüğümüz "Tanzimat'a yön verenler Fransızca yerine İngilizce bilmiş olsalardı, siyasi kaderimiz çok farklı olurdu" demişti.
Sonuçta Fransa'nın jakoben laiklik anlayışı dahil her şeyini ve bu arada devletçi idari ve siyasi modelini de benimsedik.
Ama bu arada "Fransız kalmak" kavramı ile de, olaylara ecnebi gibi bakmak anlayışını halk söyleminde vurguladık.
Şimdi de önümüzde tarihin veya yargının karar vermesi gereken bir meselenin siyasetçiler tarafından karara bağlanmasını içeren "Fransız modeli" uygulama var.
Eğer "1915'te Osmanlı topraklarında Ermenileri hedef alan devlet eylemi soykırım değil toplu sürgündür yani tehcirdir" derseniz Sarkozy'nin imzasını bekleyen yasaya göre hapis ve para cezasına çarptırılacaksınız.

Fransız modeli
Siyaset dünyasında bu tür yaklaşımlara "Fransız Modeli" deniliyor.
Daha çarpıcı bir söylemle buna "Siyasi renk körlüğü" de deniliyor.
Yani gerçeği arayıp anlamak ve buna uygun çözüm üretmek yerine bazı renkleri hiç görmemek, bazı renkleri de başka renkmiş gibi görmek ve gerçeği aramayı da suç saymak anlamında kullanılıyor "Siyasi renk körlüğü" kavramı.
Örneğin eski Fransız sömürgelerinden gelip Fransa'ya yerleşen Kuzey Afrikalıların işsizlikleri ya da güvensizlikleri söz konusu olduğunda onların farklılıklarına bakmamaktır bu modelin özü.
Veya İslam inancına sahip insanların davranışlarının suç sayılıp, yasaklanması da bu modelin özelliklerindendir.
Onların kökenleri, gelenekleri, inançları ile diğer Fransızlardan farklı olduklarını söylemek Fransız yasalarına göre "Irkçılık"tır, suç oluşturan fiilidir.

Model farklılıkları
"Amerikan modeli" ile "Fransız modeli" arasındaki farkın bir yansıması şu olabilir. Amerika'daki siyah derililerin geri bırakılmışlıkları, ırk ayrımının varlığını sorgulayan platformlarda bir medeni haklar sorunu olarak tartışılmış ve sonunda reformlar yapılmıştı.
Fransa'daki Afrikalı göçmenlerin içinde bulundukları eşitsizlikleri ırk ayrımı açısından ele alırsanız, ceza kanunlarının müeyyideleri ile karşılaşırsınız.
Sonuçta bu siyasi renk körlüğü yüzünden hem bu sorun çözümlenmez, hem de çözüm polisiye tedbirlerle aranır.
Mesela Amerikan topraklarında doğan bir kişi, otomatik olarak Amerikan vatandaşı sayılır.

Şikeye çözüm
Fransa topraklarında Fransız olmayan ana-babadan doğan bir kişinin Fransız vatandaşı olması içinse ergenlik çağında vatandaşlık başvurusu yapması gerekir.
Fransa'da kaç yıl yaşarsanız yaşayın yabancısınızdır. Amerika ise göçmenler ülkesidir. Fransız modelini siyasi renk körlüğünü daha somut bir örneklerle bize taşımayı deneyelim.
Örneğin şu anda Türkiye'de gündemin yoğun tartışmalara sebep olan konularından biri de "Futbolda şike" değil mi?
Bu sorunu Fransız Modeline uygun çözmenin yolu "Futbolda şike var demek suçtur" içerikli bir yasa çıkartmak olabilir.Siyasal bilincimizde akıl çağının başlama dönemi...
İstediğiniz kadar "Böyle gelmiş böyle gider" deyin... İsterseniz "Eski hamam, eski tas" benzeri tekerlemeleri sakız gibi çiğneyin.
Ama gözleriniz ve kulaklarınız yurt ve dünya gerçeklerine açıksa, değişimin çapını görmezden gelmeniz mümkün değildir.
Hrant Dink Davası kararındaki yanlışlara karşı gösterilen toplumsal tepkiyi ve hatta öfkeyi görmüyor musunuz?
Türk toplumu artık bazı durumların partizanlığın, milliyetçiliğin ve siyasi kamplaşmaların üzerinde ele alınmaları gerektiğini düşünüyor.
Bu büyük bir değişimdir.
Toplumun siyasal bilinçlenme sürecinde duygu çağının geride kalmaya başladığının ve onun yerine akıl çağının başladığının işaretidir.
Bu değişimi Dersim Faciası gündeme geldiği zaman da gördük.

Çok sessizdik
Eğer bu bilinçlenme daha önceki dönemlerde başlamış olsaydı, 1955'in 6-7 Eylül gecesi İstanbul Rumlarının evlerine, ibadethanelerine, işyerlerine saldırıp tahrip eden yağmacılardan daha kalabalık kitleler, sokaklara dökülüp olayı kınarlardı.
Ya da Adnan Menderes, Fatin Rüştü Zorlu ve Hasan Polatkan hakkında idam kararı verildiği gün, yüz binlerce insan meydanları, caddeleri doldurur ve "Hepimiz Menderesiz" ya da "Böyle adalet mi olur" diye tepkilerini seslendirirlerdi.
Toplum mühendisleri sürekli "Kuzuların Sessizliği" senaryosunun figüranları olarak rol biçtiler bizlere.
Demokrasiyi de bu şekilde, karşı tarafın kalesine gol atmaktan öteye anlamadık.
Karşıt taraflar da bir gün toplanıp, hepsi birden siyasi yasaklı oldukları zaman bile pek anlamadık bize ne tür roller biçildiğini.

Rutin dışı işler
"Faili meçhul cinayetleri" de, Susurluk'ta ortaya çıkan tabloyu görmezden geldiğimize benzer biçimde devletin doğal rutin dışı işleri olarak sessizce kabullenmedik mi?
Anayasa Mahkemesi'nin ana görevinin partileri yaşatmak değil kapatmak olduğunu da, son dönemlere kadar kabullenmemiş miydik yani?
Hrant Dink suikastının arkasındaki örgütlü eylemi görmezden gelen yargı kararına gösterilen tepki, Türk toplumundaki akıl çağının kanıtı değil midir?
İktidarı ve muhalefeti ile tüm siyasal partiler, bu yeni döneme kendilerini uyarlamalıdırlar.
Kitap yazmak örgütlü suçun kanıtı olacak...
Ama siyasal bir cinayet, adi bir suç olarak kabul edilecek.

Yeni Türkiye
Sağcısı ve solcusu, genci ve yaşlısı ile kimse bunu kabul etmiyor artık.
Bu yeni dönemde her alandaki ve düşüncelerimizdeki farklılıklarımızı tabii ki koruyacağız.
Çoğulcu demokraside elbet muhalefet de olacak muvafakat de bulunacak.
Ama hukukun üstünlüğü, temel hak ve özgürlükler, yaşama hakkının kutsanması, devlet karşısında bireyin karınca konumunda olmaması gibi durumlar söz konusuysa "Hepimiz Ermeniyiz" demeyi bileceğiz.
Türk adaleti Hrant Dink'e karşı görevini yerine getiremedi.
Türk toplumu şimdi bu durumu eskisinden farklı bilinçle ele alıyor.
Yeni Türkiye eskisinden çok farklı artık... İnsanlara onlar ölmeden önce de teşekkür edebiliriz...
Acaba bizim doğamızın gereği mi bu?
Sahip olduğumuz, değerlerini bildiğimiz, yaşamımıza olumlu katkılar sağlayan insanlara, onlar ölmeden teşekkür etmiyoruz.
Bu sadece toplumsal ya da siyasal yaşama ilişkin bir durum değil.
Aile hayatında da, arkadaşlıklarda da, bir kişinin bizim için ne kadar değerli ve önemli olduğunu o öldükten sonra seslendirmeye başlamaz mıyız?
Babalarını hafife alıp "Bizim peder" diye hafif müstehzi ifadelerle ondan söz edenler, babalarını yitirince "Babam bana demişti ki" diye başlayan cümlelerle aldıkları dersleri çevrelerine aktarmazlar mı?
Bu tablo siyasal yaşamda daha da çarpıcı biçimde gelişir.
Ben bunun somut örneğini Turgut Özal'ın yaşadıklarında görmüştüm.

Çankaya' nın şişmanı
O güne kadar kimsenin göze alamadığı reformları gerçekleştiren, içe kapalı bir ekonomiyi dünyaya açan, bir askeri darbe döneminden Türkiye'yi demokrasiye sancısız taşıyan Turgut Özal'a yönelik eleştiriler, çoğu zaman hakaret ve aşağılama çizgisine de dayanırdı.
Onun Cumhurbaşkanı olmasını hazmedemeyenler, "Çankaya'nın şişmanı-İşçi düşmanı"diye slogan atanlar yanında, dönemin iktidarı Özal'ın sinirini bozmayı hüner zanneden davranışları da sergilerdi.
Mesela Özal'ın mimarı olduğu Karadeniz Ekonomik İşbirliği Zirvesi'ne girilirken dönemin bir bakanı kapıda "Sizin imza yetkiniz yok" demiş ve Özal zirveye girmek yerine toplantı mekânını terk etmişti.
Derken Özal aniden vefat etti.
Bir yıldız gibi gelmişti bir yıldız gibi sonsuzluğa karıştı.

Ağıt yakma geleneği
Onun arkasından yakılan ağıtları dinler, onun hizmetlerini ve kişiliğini öven yazıları okurken şaşırdım.
Ölümü ertesinde ben çok kısa bir yazı yazmış ve şöyle demiştim:
- Özal için düşündüklerimi o yaşarken de yazdım. Reformlarına hep destek verdim. Bu nedenle ağıtçılar kafilesine katılmam gerekmiyor...
Özal'ın yaşadığı dönemde elbet beğenmediğim icraatı ve davranışları da oldu. Bunları da yazdım. Hatta iki yıla yakın bana dargın da kaldı eleştirilerimden ötürü.
Ama büyük çizgide onu çok beğendim ve destekledim.
Demek istediğim şu.
Hizmetleri, icraatları, çalışkanlıkları ve misyon duyguları ile yaşamımıza ve ülkeye katkıda bulunan insanları eleştirdiğimiz kadar, onlara teşekkür etmeyi de bilmeliyiz.

Egomuzun salgıları
Onların sayısı fazla değil.
Egomuzun salgılarına kapılıp bu insanları yerden yere vurmak, müthiş bir tatmin duygusu verebilir.
Ama bazen durup düşünmeliyiz de.
- Onlar icraatlarıyla, hizmetleriyle neleri değiştirdiler ve biz eleştirilerimizle neleri değiştirebiliyoruz?
Menderes'i astıktan sonra onun adını havaalanına vermek acaba teşekkür etmeye yetiyor mu? Derin devlet yetmeyince derin yargı mı devreye girdi?
Bu kadarı çok fazla değil mi?
Yaşarken canını koruyamadığımız Hrant Dink öldürüldükten sonra onun için adalet arıyoruz.
Ve bulamıyoruz...
Bu coğrafyada farklılıklara karşı sergilenen tahammülsüzlük ve şiddet, adeta doğanın bir özelliği gibi.
Ama bu tahammülsüzlüğü ve şiddeti doğa değil bazen devletler, bazen inanç sistemleri, bazen gelenekler ve bazen de belirli toplum kesimleri üretiyor.
"Osmanlı'da oyun bitmez" sözünü bu şekilde Cumhuriyet'e de taşımadık mı?
Ancak"Derin Devlet" kavramı içindeki olgular ne kadar deşilseler de, geride bilinmeyen bir o kadarı da kalıyor.
Bu çaresizliğe karşı tek sığınağın "Adalet" (veya Yargı) olmasını beklerken, orada da hepimiz şaşırtan adaletsizliklerle karşı karşıya kalıyoruz.

İlkeler anlam yitiriyor
Bir anda "Yargı bağımsızlığı" benzeri evrensel doğrular da, toplum gözünde anlamlarını yitiriyorlar.
Yürütmenin yargıya müdahale etmemesi gerektiğini her gün altını çizerek vurgulayanlar bile, yargıdan kaynaklanan adaletsizlikler karşısında çaresiz "Acaba bu duruma Hükümet nasıl bakıyor" diyerek gözlerini yürütmeye çevirmiyorlar mı?
Nitekim Hrant Dink Davası'ndaki karara karşı Başbakan Yardımcısı Bülent Arınç'ın sözleri, toplumun bu beklentisine cevap verdi.
Bülent Arınç, Hrant Dink davasında "Suikast örgütlü değildi" kararını veren mahkemenin başkanı Rüstem Eryılmaz'ın "Vicdanen ben de tatmin olmadım" sözlerinin bir hâkime yakışmadığını söyledi.
Bu sözlere inanmanın güç olduğunu dile getiren Arınç, "Bir mahkeme başkanı tarafından kullanılacak söz değildir. Hâkimler delil durumuna ve vicdanlarına göre karar verirler"diye konuştu. "

Derin yargı" mı var?
Yaşarken canını koruyamadık, öldükten sonra da adaletin tecelli ettiğini gösteremedik Hrant Dink'e.
Toplumlar adaletin değerini, onu bulamadıkları zaman daha çok anlarlar.
Şimdi Türk adalet sistemini toplum bir kez daha yargılıyor.
"Derin devlet" gibi bir de "Derin yargı"nın var olabileceğine ilişkin kuşkular çeşitli kesimler tarafından seslendirilmekte.
İşin kötüsü geçmiş bu kuşkuyu güçlendiren sayısız örnekle dolu.
Hukuku, adaleti, yargıyı günlük siyasi zıtlaşmalardan soyutlamamız gerekiyor.
Unutmayalım...
"Adaletten beklenen doğru ile yanlış arasında tarafsız kalınması değil, doğrunun bulunması ve yanlışa karşı bunun dirençle savunulmasıdır." Siyasi komplolar artık kısa ömürlü oluyor
Bilişim teknolojilerinin gelişmesi, bizi interaktif bir yaşam tarzına taşıdı. Bunu en fazla biz medya mensupları hissediyoruz.
Düne kadar yazdığımız yazılara veya televizyon programlarında söylediklerinize okurların ve izleyicilerin katkıları ya da tepkileri gönderilen mektuplardan anlaşılırdı.
Şimdi e-mail var, en önemlisi de facebook gibi, twitter gibi sosyal medya araçları var.
Yazdıklarınızın nasıl algılandığını anında anlıyorsunuz. Daha ötesi siz de karşı tepkinizi anında seslendirebiliyorsunuz.
Ayrıca her şey şeffaflaştı.
Kameralı bir cep telefonuna sahip yüz milyonlarca fotoğrafçı dolaşıyor ortalarda.

Siyaset de etkilendi
Fotoğrafları çekmekle kalmıyorlar anında internete de yüklüyorlar.
Bu inter-aktivite sadece medyayı değil siyaseti de farklı boyutlara taşıdı.
Konvansiyonel dünyada iktidarı hedef alan bir komplo kurardınız ve bu komplonun altından yıllarca kalkılamazdı.
Bu tür komplolar darbelere gerekçe oluştururdu.
Post-modern dünyada ise en uzun ömürlü komplonun yaşam süresi bir haftayı geçemiyor.
Çünkü artık herkes kimin elinin kimin cebinde olduğunu biliyor.
En son bu tür komplolara örnek verilecek gelişme önce "Yargı-MİT" çekişmesi sonra da "AK Parti Cemaat yol ayrılığı" biçiminde yansıdı kamuoyuna.
Şimdi yargı da MİT de daha şeffaf olmak zorundalar.

Gülerce'nin yorumu
"Cemaat" meselesine gelince dünkü Zaman'da Hüseyin Gülerce çok sağlıklı yaklaşmıştı konuya.
Sadece bir paragrafını alıntılıyorum:
"Bir de aylardır, AK Parti'yi daha önce destekleyen, fakat KCK meselesinden dolayı hükümete demediğini bırakmayanların tavrı var. Daha düne kadar, 'Erdoğan diktatörlüğe gidiyor' diye içeriye dışarıya jurnalleme yapan zevat, şimdi 'asıl kabahat bu cemaatte' diye AK Parti'nin akıl hocalığına soyunuyor. 'Cemaat' dedikleri insanları en yakından tanıyan, hâlâ dost zannedilen bu insanlar, Ergenekoncu koronun arka taraflarında boy göstermiyorlar mı... İşte bu kadarına pes! Yarın bu fitne-fücur dalgaları dindiğinde mahcup olmayacaklarını mı zannediyorlar?" Yorumcular olmasaydı şarkılara kim hayat verebilirdi
Radyoda ve şimdi televizyonda da yayınlanan Türk müziği programını üç yıldır hazırladığımız için, NTV'deki çalışma arkadaşım Oğuz Haksever'le birlikte binlerce şarkıyı dinleyip seçkiler yapmak durumundayız.
Bu çalışmanın bir yan sonucu olarak bir ses sanatçısının nasıl farklı bir yıldız solist olabileceğini de galiba anladım.
Birincisi tabii ki Allah vergisi güzel bir sese ve güçlü bir nefese sahip olmak ön şart.
Ama bu yetmiyor.
Solist yorumlayacağı şarkının bestesine de güftesine de hakim olmak zorunda. Besteci neyi vurgulamış, hangi makamı ve usulü kullanarak o şarkıya ruh vermiş... Bunu çok iyi anlaması lazım bir solistin...
Bir de "Farklı olmak" veya "Üslup sahibi olmak" meselesi var.
Geçmişin ya da bugünün büyük yorumcularını dinleyip, onlardan ders almak ile, onların kopyası olmak arasında fark var.

Yıldız solist olmak
"Yıldız solist"i dinlediğiniz zaman hemen "Bu kimseye benzemiyor" diyorsunuz.
Önemli bir ayıraç da, sahip olunan farklı üslubu, icra edilen mekana göre değiştirmemektir.
Yani bir klasik koronun konserinde solist olarak yaptığınız yorum ile bir müzikholde dinleyicilere sunduğunuz yorum birbirlerinden çok farklı olmamalı.
Üslubunuz ve yorum tarzınız mekana göre değişken olmamalı.
İyi bir dinleyici olarak bu niteliklere sahip bir solisti yakaladığınız zaman mutluluğunuz artıyor.

Unutulmaz yorumcular
Ben bir dinleyici olarak böyle mutlu olduğuma göre, bir de bestecilerin yıldız solistlere karşı hissettiklerini düşünün...
Bu gerçeklerin ışığında Münir Nurettin Selçuk, Safiye Ayla, Müzeyyen Senar, Necmi Rıza Ahıskan, Sabite Tur, Arif Sami Toker, Recep Birgit ve ilk dönem Zeki Müren benim için Türk müziğinin sönmeyen yıldızları.
Onların icralarının bulunduğu kayıtlar arşivimin hazineleri arasında.
Bunun gibi Alaeddin Yavaşça, Tülün Korman, Nesrin Sipahi, Tülin Yakarçelik, İnci Çayırlı, Ahmet Özhan, Serap Mutlu Akbulut, Muazzez Abacı, Emel Sayın gibi zamanları aşmış yıldız yorumcular da her dinlediğimde yeni ufuklar açıyorlar duygularıma.
Yaşadığımız günlerde Münip Utandı, Adnan Mungan, Doğan Dikmen, Ayşegül Durukan, Mustafa Keser, Gönül Aköz, Esma Başbuğ, Koray Safkan gibi isimleri izlerken, parlayan yıldız solistin Melihat Gülses olduğunu hatırlamamız gerekiyor...
Melihat Gülses bir şarkıyı yorumladığında, farklı üslubun ne olduğunu hemen hissediyorsunuz.

Parlayan yıldızlar
Son dönem yıldızları arasında Bekir Ünlüataer, Güzin Değişmez, Ahmet Erdoğdular, Eda Karaytuğ, Dilek Türkan, Elif Güreşçi Çiftçioğlu, Çiğdem Kırömeroğlu Yarkın, Seda Gökkadar Gülbeyaz, Mehmet Özkaya, Aslıhan Erkişi özenle izlediğim isimlerden bazıları.
Sibel Can, Funda Arar, Zerrin Özer, Ferhat Göçer gibi sanatçıların alaturkaya girdiklerinde de çok başarılı yorumlar yapabildiklerini herhalde not etmeliyiz.
Bestelere şarkılara solistler hayat veriyor.
Bu listelere tabii ki sizler de eklemeler yapabilir, benim eksik bıraktığım isimleri tamamlayabilirsiniz.
Özetle besteci olmak gibi iyi bir dinleyici olmak da, yıldız yorumcuların varlığında anlam kazanıyor. Kılıçdaroğlu'nu kim susturmak ister ki?
İnternet sayesinde dünya basınını da günü gününe izlemek mümkün. Dün sabah ABD'nin iki etkili gazetesinden önce "The New York Times"ı sonra da "The Washington Post"u gözden geçirdim.
The Washington Post'un yorum sayfasında mesela Gordon England, Amerika'nın askeri harcamalarda yapacağı kısıntıların bu ülkeyi "Hazırlıksız yakalanmak" gibi bir riskle karşı karşıya bırakacağını yazıyordu.
Robert J. Samuelson da "Globalleşme iki yüzü keskin kılıca döndü" dedikten sonra "Bundan 30 yıl önce hem Amerika'nın hem de Avrupa'nın ekonomik krizin merkezi olacakları düşünülemezdi" şeklinde konuya girmişti.
Samuelson'a göre dış dünyanın 23 trilyon dolarlık alacağı, muhtemel bir güven krizi ertesinde "Dolar krizi"ne kaynak olabilecekti.

Kılıçdaroğlu'nun makalesi
Derken The Washington Post'ta Kemal Kılıçdaroğlu imzalı bir makaleyi gördüm.
Başlığı "Muhalefetin Sessizleştirilmesi" (Silencing the Opposition) olan bu makalede CHP Genel Başkanı "Türkiye'de iktidar olan AK Parti politikalarına muhalif olanları baskı altına almak da sistematik ve acımasızdır" demekteydi.
Kılıçdaroğlu makalesinde "Muhalifleri susturmak için ağır vergi cezaları, yasadışı video kayıtları ve telefon dinlemeleri gibi baskıcı yöntemlerin yaygın biçimde kullanıldığı"nı ileri sürmekte ve şöyle demekteydi:
"En rahatsız edici olan ise bu tür uygulamaların demokratik süreç adına yapıldığı iddiasıdır. Hükümetin son hedefi de, demokrasimizin başlıca eseri olan, benim liderliğimdeki Cumhuriyet Halk Partisi'dir."
Açıkçası The Washington Post gibi etkili bir gazetede Türk siyasetinin böyle önemli bir imzayı taşıyan makale ile ele alınması hoşuma gitti.

Bu konulara giremez ki
Tabii ki Kılıçdaroğlu bu makalesinde Deniz Baykal'ın bir kasetle nasıl devrildiğini, kendi yönetimindeki CHP'nin hem Anayasa referandumunda hem de genel seçimde nasıl başarısız olduğunu, CHP'nin kurultay sarmallarından neden çıkamadığını, Kürt Sorunu'na dönük açılımların PKK terörü tarafından nasıl sabote edildiğini, yargı önüne taşınan cuntacılığa neden sahip çıktığını falan anlatmak durumunda olamazdı.
Kemal Kılıçdaroğlu bu makalesinde "Başbakan Erdoğan Suriye'deki kırımı kınarken biz CHP olarak Beşar Esad'a sempati heyeti gönderdik" de diyemezdi herhalde.
Aslında globalleşme nasıl dünya ekonomilerini beklenmeyen biçimde etkilediyse, Türkiye'de AK Parti iktidarı dönemindeki değişim "Muhalefet" olgusunu da değiştirdi.
Artık CHP sadece TBMM'deki koltuk sayısı açısından "Ana Muhalefet" konumundadır. Ama bir seçim kazanmak gibi bir iddiası olmadığı için bu parti sadece "İktidarsız muhalefet" konumundadır.

Gerçek muhalefet
Örneğin BDP gerek hareketli tabanı, gerekse izlediği politikalar açısından en etkili muhalefet değil midir?
Ya da "Taraf" gazetesi veya Ahmet Altan, hem CHP'den hem de Kemal Kılıçdaroğlu'ndan daha ağırlıklı ve etkili değiller midir?
Açıkçası iktidarın CHP'yi veya Kılıçdaroğlu'nu susturmak gibi, bir niyeti olduğu söylenemez. Çünkü CHP'nin geçmişinden kopamaması, yok edilmek istenen askeri vesayetin avukatı rolünü üstlenmesi ve seçim kazanmak yerine kurultayda kazanmak içerikli kronik açmazı, iktidarı rahatlatmaktadır.
CHP içi muhalefet ise Kılıçdaroğlu'nu susturmak ister mi, bunu bilemeyiz. Liberal düşünce ile AK Parti'nin yolları ayrılamaz ki...
Türk demokratik siyasetinin büyük eksiği ve hatta boşluğu iktidara alternatif bir muhalefet partisinin olmamasıdır.
Bu boşluğu ise eleştirilerini, mutsuzluklarını, tatminsizliklerini veya öfkelerini köşe yazılarına veya söylemlerine döken bireylerin doldurmaları pek mümkün değildir.
Neticede bir iktidar gidince yerine eleştiren aydınlardan oluşan topluluk gelmez.
Ayrıca bir iktidarın icraat programına alternatif programı bulunmayan ve her kafadan ayrı ses çıkan aydınlar topluluğunun, bir siyasi örgüt gibi toplumun derinliklerini etkileyecek iletişim gücü de yoktur.
Türkiye'nin demokratik yaşamında bu gerçeklerin varlığı defalarca kanıtlandı.

Kimseyi beğenmediler
1961 Anayasası'nın getirdiği özgürlük ortamında kendilerini "Sol" olarak gören aydınlar, ne sol partileri ne de sendikaları beğendiler.
İşçi Partisi'ni dışladılar, CHP'deki sol açılımı "Gardırop Atatürkçülüğü" olarak aşağıladılar, sendikaları önemsemediler.
Sonunda "Milli Demokratik Devrim" çözümlemeleri içinde örgütlenmiş güç olarak askeri kullanacaklarını düşündüler.
Ve 12 Mart 1971 Muhtıralı Darbesi ile bu dönem sona erdi. Darbeci solcularla birlikte tüm sol düşüncenin üzerine asker geldi.
Yaşadığımız yıllarda AK Parti iktidarına ve Başbakan Erdoğan'ın temsil ettiği siyasal oluşuma başından beri karşı olan "Beyaz Türk"lerin gazete köşelerine yansıyan öfkeleri ve hatta nefretleri zaten var.
Buna karşı kendilerini "Liberal" olarak gören bağımsız aydınlar, AK Parti iktidarının sivilleşme çabalarına ve Kürt realitesine ilişkin açılımlarına destek vermekteydiler.

Mutsuz aydınlar
Son dönemde ise bu aydınlardan bazılarının da mutsuzlar ve tatminsizler safına geçtikleri, AK Parti'nin demokratik açılımlarını yetersiz buldukları gözlemleniyor.
Bu çerçevede seslendirilen bazı eleştirilerin nezaket dozunu aştığı ve hatta Başbakan'ın açtığı hakaret davalarına konu oldukları da bir gerçek.
Bu tabloyu "Liberallerle AK Parti'nin yolları ayrıldı" biçiminde yorumlamak gibi bir yanılgıya düşülmemeli.
Birincisi Türk siyasetinde "Liberaller" diye nitelenebilecek örgütlü, disiplinli, birbirleri ile aynı programı paylaşan siyasal bir topluluk yok.

Yollar ayrılmamalı
İkincisi ne AK Parti'nin kuruluşunda, ne de iktidara gelişinde liberal aydınların fazla katkısı oldu. Yani bir bölüm aydının mutsuzluğunu "Yol ayrımı" olarak nitelemek yanılgıdır.
AK Parti'de yol ayrımına örnek aranırsa bu herhalde mutsuz aydınlardan değil Abdüllatif Şener'den verilebilir.
"Liberal Demokrat" dünya görüşü, mutlu veya mutsuz aydınlar olmasa da, sade bu iktidarın değil kim Türkiye'yi yönetirse yönetsin hepsinin yol göstericisi olacaktır.
Bireyin devlet karşısında eşit kılındığı, hukukun üstün olduğu, temel hak ve özgürlüklerin kutsandığı, her alanda haklı rekabetin egemen olduğu bir düzen, Türkiye'nin yeni "Kızıl Elma"sıdır.

Çağdaş dünya için
Bu dünya görüşü seçmen katında oy getirmese de, tüm seçmenlerin yaşamlarını çağa taşıyacak ilkeleri içermektedir.
Burada kendilerini "Mutsuz Liberal" olarak görenler bu dünya görüşünü sadece kendilerinin temsil ettiği iddiası ile ortaya çıkıp, egolarının şişkinliğine Liberal Demokrat dünya görüşünü kurban etmemelidirler.
Çünkü sonunda AK Partililer de "Bu dünya görüşü oy mu getirir ki" yanılgısına düşebilirler. Başarının ve gücün bedeli sorumluluktur
Bir kaya parçasına çarptırıp batırmadığı takdirde, 4300 kişi taşıyabilen bir geminin kaptanı olmak, bir denizci için ulaşılabilecek ne müthiş bir zirvedir kim bilir?
Ama işte zirvelerin ve gücün mütemmim cüzü de "Sorumluluk" denilen o çok ağır yük oluyor.
Şimdi kimse Giglio adasının kıyısındaki haritalarda zor görünen o kaya parçasından hesap sormuyor.
Ama "Costa Concordia"nın 52 yaşındaki kaptanı Francesco Schettino, şu anda tutuklu.
Yolculardan önce gemisini terk edip denize açıldığı kurtarma botundan, 80 yaşındaki annesini aramış telefonla.
Acaba neler konuştular ana ile oğul aralarında?
Harry Potter kitaplarının yazarı J.K. Rowling, Harvard Üniversitesi'nin 2008'deki mezuniyet töreninde davetli konuşmacıydı.

Sorumluluk nasıl başlar?
Şöyle demişti konuşmasının sonunda:
- Anne ve babanızın sizi yanlış yönlendirdiği gerekçesini seslendirmenin de bir son kullanma tarihi vardır. Direksiyona geçecek yaşa geldiğiniz anda kendi sorumluluğunuz da devreye girmiş olur.
Costa Concordia'nın kaptanı Francesco Schettino'nun yaşadıklarından, herkesin dersler çıkarması gerekir.
"Sorumluluk" bazen bir geminin ve binlerce yolcunun hayatının söz konusu olduğu, bazen de ülkelerin ve milyonlarca insanın kaderinin gündemde bulunduğu durumları içerir.
Hepimiz bir çekirdek ailenin sorumluluğunu taşımanın bile ne kadar ağır yükümlülükler ve yükler getirdiğini biliriz.
Bir de ülkenin sorumluluğunu taşıdığınızı düşünün.

Savaş sorumluluğu
Churchill'in özel doktoru Lord Moran anılarının (The Struggle for Survival), Türkiye'nin 2'nci Dünya Savaşı'na girmesi için İsmet İnönü'ye baskı yapıldığı "Adana Mülakatı"nı ( 1943) anlatan bölümünde, Türkiye'nin Cumhurbaşkanı'nın "Eziyet çeken bir ruh" görüntüsü verdiğini yazmıştı.
Churchill "İlle de savaşa gireceksiniz" diye baskı yaparken bu kararın getireceği sorumluluğu taşıdığınızı düşünün.
Sonuçta Türkiye savaşa girmez. Bu nedenle de savaş bitince Sovyetler Türkiye'den hem Boğazlar'da üs, hem de Kars ve Ardahan kentlerini ister. Bu tabloda Türkiye "Soğuk Savaş"ın Amerikan cephesinde yer alır.
Demokrasiye geçilince de muhalefet İnönü'yü "Bizi savaşa sokmayıp hem erkekliğimizi öldürdün, hem de 12 Ada'yı Yunanistan'a kaptırdık"diye suçlar.

Sorumluluğun gerekleri
Yani sorumluluğun merkezinde olmak, bazen ulusları kuşaklar boyu etkileyecek kararları almayı da gerektirir.
Bazen de bir yanlış rotaya dümen kırar ve geminizi batırırsınız.
Sorumluluk taşımayanların sorumluluk taşıyanlara karşı daha anlayışlı olmaları gerekir.
Ama sorumluluk taşıyanların da bunun gereklerini yerine getirmeleri şarttır.
Neticede "Kendi kararlarının ve icraatlarının sorumluluğunu üstlenmeyenler, ömür boyu savunma pozisyonunda kalmaya mahkûm olurlar." "Muhalif" olmak ile "Düşman" olmak arasındaki fark...
Demokrasiyi yaşam tarzı olarak benimseyen toplumlar bazı ince ayrıntıların da farkında olmak zorundadırlar.
Örneğin "Muhalif" ile "Düşman" kavramları arasındaki farkın farkında olmak da bu ince ayrıntılardan biridir.
Demokrasi birlikte yaşamak üzere koşullanmış ama çeşitli farklılıklara sahip insanlar topluluğunun rejimidir.
Bu farklılıklar bazen inançlar, bazen ideolojiler, bazen etnik çeşitlilikler, her zaman da refah düzeylerindeki adaletsizlikler biçiminde görülür.
Totaliter rejimlerde bu farklılıklar devlet gücüne sahip otorite açısından "Rejim düşmanı" odakların değerlendirilmesi sırasında ele alınır.
Totaliter rejimde merkezin (veya iktidarın) izin verdiği alanın dışındaki her çeşit farklılık "Düşmanlar" listesini oluşturur.

Biz de böyleydik
Buna benzer bir durumu biz de yakın tarihimizde yaşamadık mı?
Ceza yasası ile her çeşit farklılık tek tip toplum modeli içinde hapsedilmeye çalışılmıyor muydu?
Sol "Komünizm", sağ "Şeriatçılık"olarak ele alınmadı mı?
"Kürt Realitesi"nin varlığından söz etmek "Bölücülük" değil miydi?
Sonuçta iktidarı ve muhalefeti ile tüm partiler aslında birbirlerinden farksız olan siyasi örgütlerdi.
Muhalefetteyken eleştirdiği durumları iktidara geldiğinde aynen sürdüren siyasi partilerin nöbet değiştirmesine "Demokrasi" demiyor muyduk?
Arkalarında milyonlarca seçmeni olan siyasi liderler de her askeri darbede hemen koltuklarını bırakıyor ve kendilerine yeniden siyaset yapma izni verilene kadar, kuzu kuzu beklemiyorlar mıydı?
Çünkü onlar da darbelerle "Rejim"in kurtarıldığını düşünüyorlardı.

Yeni Türkiye
Şimdi durum farklı.
Yakın geçmişin yasaklı ve tabu olan konuları, günlük siyasetin sakızları halinde çiğnenmekte.
Cumhuriyet'in kuruluşundan beri konuşulmaları yasak olan sorunlar, kriz stokumuzun demirbaşları olarak siyaset gündemimizi işgal ediyor.
Düşünce dünyamızın üzerindeki sansürcü vesayet buharlaştı.
Sivil siyaset üzerindeki askeri vesayet de, şimdi adliyelik olmuş durumda.
Eskinin şartlandırdığı beyinlerin yeniye uyum göstermeleri kolay değildir.
Nitekim düne kadar statükoya karşı olmakla siyasi konumlarını belirleyenler bu büyük değişimin ertesinde "Acaba yeni statükonun sahibi kim" sorusuna henüz cevap bulamadılar.

Kafa karışıklığı
Bazı aceleciler ise bu büyük değişimi gerçekleştiren AK Parti iktidarına "Statükonun sahibi" olarak bakmayı denemekteler.
Bu noktada bazılarının demokrasinin gerektirdiği ince ayrıntıların farkında olmak zorunluluğunu unuttukları da gözleniyor.
Yani "Muhalif olmak" ile "Düşman olmak" arasındaki farkı unutanlar da var.
Dilerim bu kafa karışıklıkları kısa sürede sona erer ve akıl ile gerçekçilik demokratik yaşamımıza egemen olur.
Böylece "Suriye Cumhuriyeti" ile "Türkiye Cumhuriyeti"arasındaki farklar da herkes tarafından hatırlanır. En soluk mürekkep en güçlü bellekten daha üstündür
Post-modern darbenin gerçekleştirildiği tarih olan 28 Şubat (1997) yaklaştıkça, bu darbeden yararlananlar da, zarar görenler de olayı akıllarında kaldığı biçimde anlatmaya çalışmaktalar.
Bir Çin özdeyişi "En soluk mürekkep bile en güçlü bellekten daha doğru olanı anlatır" diyerek yazılı hafızanın üstünlüğünü pek güzel vurgular.
Yani hatırladıklarımızla gerçekler arasındaki farkları, belgeler sayesinde bulacağımızı beklemek durumundayız.
28 Şubat da adliyelik olduğuna göre bu konuda bir sıkıntı yok.
Sadece "Andıç"lar veya "Muhtıra"lar değil, bunlara ilişkin gazete manşetleri ve hatta meslektaşlarını jurnalleyen darbe körükçüsü gazetecilerin köşe yazıları da var.

Bazı dersler
Benim 28 Şubat'tan aldığım derslere gelince...
Dost çevrenizi, arkadaşlarınızı seçerken özenli davranın.
Aynı meslekten, aynı sosyal kesimden veya aynı okuldan olmak, kalıcı ve güvenilir bir arkadaşlığın güvencesi değil.
Karakter, zekâ, bilgi ve görgü, "İyi arkadaş" olabilmenin de kaçınılmaz gerekleri arasında.
Dedemden, babamdan bana intikal etmiş kuşaklar süren dostluklar var... "28 Şubat" döneminde Sabah gazetesinde susturulduğum zaman bu dostlardan bazılarının bana selam vermediklerine tanık oldum. Bunların gıyabımda, benim şeriat düzenini getirmek için çalışmalar yaptığımı söylediklerini bile duydum.

Eskimiş dostlar
Bunlar sade karakter sınavında değil, zekâ ve bilgi dallarında da sınıfta kalan eski dostlardı.
Bir de günün modasına uygun olarak "Durumdan vazife çıkartan" geri zekalılar vardı.
Örneğin "Dost" kimliği ile evime ziyarete gelip, sonra gelenlerin kimliklerini, konuşulanları bağımlı oldukları yerlere rapor edenleri de gördüm.
Bu "Durumdan vazife çıkartanlar" aslında sade 28 Şubat'a özgü türediler değildir.

Ahlak yoksunları
Bunlar her dönemde vardırlar.
O anda demokratik ya da anti-demokratik bir yönetimin iş başında olmasına bakmazlar.
Kim güçlü ise ona yaranmak için her durumdan kendilerine vazifeler çıkartırlar. Güç sahibi olanın hiç haberi yokken o gücün anahtarı sanki kendilerindeymiş gibi kendilerini pazarlarlar.
Onların meselesi ideolojik tutarlılık değil ahlaki tutarsızlıktır.
28 Şubat gibi bir süreç, bu tür çevrenin silkelenmesine vesile oluyor.
Alçakları da aptalları da daha kolayca teşhis edebiliyorsunuz ve ilerideki hayatınızda bu tipleri yanınıza pek sokmuyorsunuz.. Egemen Bağış'tan çözümsüzlüğe karşı çözüm önerisi...
Avrupa Birliği Bakanı ve Başmüzakereci Egemen Bağış'ın Kıbrıs gazetesine verdiği demeçte söyledikleri, "Diplomasi" ile "Gerçekçilik" arasındaki uçurumun derinliğini yansıtmıyor mu?
Egemen Bağış'ın söz konusu demecindeki çarpıcı vurguyu şöyle özetleyebiliriz:
- Kıbrıs'ta çözüm bulunmadığı takdirde, KKTC'nin Türkiye'ye bağlanması mümkün olabilir.
Bağış demecinde Türkiye'nin iki devletin tek çatı altında birleşmesi ve iki kurucu devletin oluşturacağı yapı ile iki tarafın da huzur içinde yaşamasının güvence altına alınmasını ümit ettiğini belirtirken "Çözüm, iki liderin anlaştığı bir birleşme ya da iki liderin uzlaşarak ayrılıp iki ayrı devlet olması ile KKTC'nin Türkiye'ye bağlanması olabilir. Bütün bu opsiyonlar masadadır" diye konuştu.

Birleşmemek de var
KKTC Cumhurbaşkanı Derviş Eroğlu ile Rum Yönetimi Lideri Dimitris Hristofyas'ın toplumlarına kabul ettirdikleri her çözümün arkasında olduklarını vurgulayan Bağış'a göre"Bunun içinde birleşmek de vardır, birleşmemek de. Yeter ki iki lider bunu kendi toplumlarına kabul ettirebilsin. Türkiye için tek bir hassasiyet vardır. O da, Ada'da siyasi bir eşitliğin sağlanmasıdır."
Başta da söylediğim gibi diplomasi ile gerçekçilik arasındaki uçurumun derinliğini yansıtan bir açıklama bu.
Çok bilinen diplomat tanımlamasını hatırlayalım:
- Diplomat kadınların doğum günlerini hiç unutmayan, ama doğum yıllarını hiç hatırlamayan meslek erbabıdır.

Yıllar önemli değil
Kıbrıs'ta kalıcı çözüm için geçen yılların sayısı artık hiç hatırlanmadığından, tam bu tanımlama kapsamına giren bir durum var ortada.
Bu yıllar boyunca Yunanistan'dan sonra Kıbrıslı Rumlar da AB üyesi oldukları için, şimdi Kıbrıs'ta çözümsüzlük Türkiye'nin AB yolculuğunu da engelleyen bir olgu.
Üyelik müzakerelerimizdeki fasıllar dondurulmuş biçimde Kıbrıs'a endeksli durmaktalar.
Açıkçası ben de Kıbrıs Rum yönetiminin yerinde olsam, çözüm amaçlı görüşmeleri sonsuza kadar uzatırdım.
Bu arada bu kadar sabırlı olmayan Kıbrıslı Türklerin Rum pasaportuna sahip olmak için kuyruğa girdiklerini de herhalde hep hesap ederdim.

Bağış'ı kutlamalıyız
Şimdi Egemen Bağış'ın diplomasinin uyutucu söylemlerine karşı çarpıcı biçimde seslendirdiği gerçek, aslında ciddi bir alternatifi yani "Kıbrıs'ta çözüm bulunmadığı takdirde, KKTC'nin Türkiye'ye bağlanması mümkün olabilir"opsiyonunu gündeme getiriyor.
Bağış'ın sözlerinin hemen herkes tarafından kabul edilmesi tabii ki mümkün değil.
Nitekim ilk olarak KKTC ana muhalefet partisi CTP Genel Başkanı Özkan Yorgancıoğlu, KKTC'nin Türkiye'ye bağlanmasının bir seçenek olduğunun ifade edilmesinin kesinlikle kabul edilemez olduğunu söylemiş ve Bağış'ın açıklamalarını kınamış.
Egemen Bağış'ı kutluyorum.
Çözümsüzlüğü çözüm olarak gören ve sorunları kriz stokumuza aktarmayı siyaset olarak gören anlayışa karşı ciddi bir çıkıştır Bağış'ın yaklaşımı... Gerçekten Ankara yoktan mı var edildi?
Hiçbir haber hiçbir gazeteciye gökten inmez. Haberleri gazeteciye birileri verir ya da sızdırır.
Bu haberin gazeteciye verilmesi ile ya örtülen bir olayın kamuoyuna duyurulması amaçlanır, ya da haberi veren kişi rakip gördüğü bir başka kişinin ya da rejimle uyumsuz bir kurumun zor durumda kalmasını amaçlar.
İyi gazeteci bu haberin kendisine neden verildiğini bilen ve "Atlatma haber yakaladım" diyerek sazan balığı gibi bu habere bilinçsizce atlamayan ve dolayısıyla da kullanılmayan gazetecidir.
"Siyaset-MİT-Yargı-Terör-Medya" sarmalında yer alan gelişmelere ilişkin "Atlatma haberler"in çokluğu, yukarıda yazdığımız gazetecilik mesleğinin gerçeklerini hep göz önünde tutmamızı gerektiriyor.

Yoktan mı var edildi?
Biz Cumhuriyet kuşakları "Ankara Ankara güzel Ankara" diye başlayan marşı ilkokul sıralarında söyleyerek yetiştik.
O marşın devamındaki "Yoktan var edilmiş ilk şehir sensin" dizesinin gerçek olduğuna da inandık bir bölümümüz.
Hatta bazılarımız Ankara'yı Hititlerden devraldığımıza inanmadık mı?
Oysa Ankara'yı da İstanbullular, yani son Osmanlılar kurdu.
"Osmanlı'da oyun bitmez" içerikli siyaset modeli Ankara'ya da taşındı.
Halk ağzında yüzlerce yıl dolaşan "Osmanlının yanında gözünü/ Kâtip yanında sözünü sakın" veya "Osmanlının gidişi/ Dalaşma ile her işi" söylemlerinin hangi gerçeklere dayandığını pek düşünmedik.

Hep doğal karşıladık
Cumhurbaşkanını korumakla görevli Muhafız Alayı'nın Çankaya'da Cumhurbaşkanlarını yaka paça derdest etmeleri geleneğinin, Topkapı Sarayı'ndan veya Yıldız'dan aktarılmış olabileceğini bile pek düşünmedik.
Bunun yerine bizim kuşaklar Ankara'da seçilerek iktidar olmuş kim varsa onun her işi yanlış yaptığını söylemeyi, yeğ tuttuk.
Varlık sebebi demokrasiyi sağlıklı tutmak ve siyasi partileri yaşatmak olması gereken Yüksek Yargı'nın, durmadan parti kapatmasını doğal karşıladık.
"Kürt Realitesi"nin siyaset alanı dışında bir askeri sorun olarak tutulması da, bize doğal geldi.
Böylece"Ben başbakan olsaydım tüm Kürt oluşumları ile diyaloga" girerdim diye başbakana akıl öğretirken de, Hükümetin bu diyalogu zaten başlatmış olduğunu öğrenip apışmadık mı?

Kim çalar kim oynar...
Şimdi de "Derin devlet"in henüz bitmediğini ve başbakanların da dikensiz gül bahçelerinde gönül eğlendirmediklerini öğreniyoruz.
"Derin Ankara"nın iktidarı seçilmişlerle paylaşmaya hâlâ hazır olmadığını bilerek, siyaseti yorumlamakta sayılamayacak kadar çok yarar var.
Ne demiş Gazali?
"Ne mahkûm orada belli ne hâkim Düğündür ki çalan kim oynayan kim"
Kısacası Ankara'yı anlamadan Ankara'da reform yapmaya çalışanları ileri geri yıpratmaya kalkışmayalım.
Turgut Özal'a çektirdiklerimiz yetmedi mi? Ne yaparsanız yapın kıştan sonra bahar gelecektir...
Dünya güneşin çevresinde elips şeklindeki bir sanal çemberin (veya yörüngenin) üzerinde dönermiş.
Bu yörüngenin güneşe uzak olduğu üst ve alt çizgilerde seyrederken dünya buzul devirlerini yaşarmış.
Örneğin bu buzul devirlerinden birinde, sular donduğu için denizler 200 metreye yakın alçalmışlar.
İlk insanlar Avustralya ve Yeni Zelanda'ya Asya kıyılarından yürüyerek gitmişler. Britanya adası ile Avrupa kıtası arasında deniz yokmuş.
Yörüngenin güneşe yakın olduğu yan çizgilerde ise, dünya kavrulurmuş. O dönemlerde mesela Britanya nehirlerinde timsahlar varmış.
Şimdi Türkiye gibi tüm Avrupa'yı etkisi altına alan karlı ve soğuk hava yüzünden "Yine buzul çağı mı başlıyor"içerikli meteorolojik spekülasyonların başladığına tanık olmaktayız.

Buzul çağı mı?
Bilelim ki yukarıda sözünü ettiğim meteorolojik çağ değişimleri 400 bin yılda bir oluyor.
Yani "Buzul çağı mı geliyor" benzeri endişelere kapılmadan, karın ve kışın tadını çıkartalım.
Çünkü içinde bulunduğumuz şubat, iki ay sonra başlayacak "Bahar"ın habercisidir.
Ne yaparsanız yapın kıştan sonra bahar, daha sonra da yaz gelecektir.
Dün Zaman'da Beşir Ayvazoğlu, Ahmet Hamdi Tanpınar'a da atıfta bulunarak, bu değişmez döngüyü pek güzel hatırlatmıştı.
Şöyle diyordu özetle:

Bahar sıtması
"Tanpınar kışı galiba tabiatı bahara hazırladığı için seviyordu. Bakın ne diyor:
'Ne güzeldi o kış bahçesinde/ Güllerin çok derinlerde çalışan uykusu./ Sana bir bahar hazırlamak için.'
...Evet, tabiat bahara hazırlanıyor; 31 Ocak, eskilerin Zemheri de dedikleri Erbain'in son günüydü. Dün, elli gün sürecek olan Hamsin başladı. Hamsin'in özelliği 'kâh üşü kâh ısın'dır. Berdelacuz ve Sitteisevir soğuklarını da atlattınız mı, bahar...
Bilmem, sizin de içinizde bir bahar sıtması başladı mı?"
Ezeli ve ebedi döngüsünü değiştiremediğimiz tabiatın ve evrenin yazına kışına kızmak, kara yağmura öfkelenmek yerine, bizim elimizde olan gelişmeleri yine bizim yarattığımız kısır döngülerden kurtarmayı denememiz daha akılcı olmaz mı?

Siyasi bahar özlemi
Sürekli dünü bugüne taşıyoruz ve bitmez tükenmez siyasi kan davaları üretmekten, yarına pek ilgi duymuyoruz.
Bu nedenle çok partili demokrasimizi tek mevsimli yapmadık mı?
Hep fırtına, hep kapanan diyalog yolları, sürekli bir kış...
Oysa toplum siyasette de baharı özlüyor.
Ne dersiniz?
Biraz hoşgörü, biraz diyalog, biraz uzlaşma ile siyasi baharın kapısını aralayamaz mıyız?Cemaat de cep denizaltısı gibi bir şey mi acaba?
Bu bizim hayatımız işte. Gündemin zirvesine takılan bir kavram hakkında çeşitlemeler yapmak, köşe yazarlığının ana uğraşı değil mi?
Şimdi de "Cemaat" var gündemde.
Herkes kendince tanımlamaya çalışıyor cemaati.
Çocukluk yıllarımı hatırladım.
1950'lerin başında, Yeniköy sahillerinin 6-7 çocuğuyduk... Yaş ortalamamız 10-12'ydi.
Akşamları sahilden Tarabya'ya yürürdük.
Tarabya'daki Alman Sefaret binasının iskelesinde otururduk. Sefaretin yarı meczup bahçıvanı, bize 2'nci Dünya Savaşı boyunca Hitler'in Türkiye'deki Büyükelçisi Von Papen'in yaptıklarını anlatırdı.

Cep denizaltısı
Yine anlatıyordu...
1944'ün bir ağustos mehtabında kıyıda oturup, denize bakıyormuş. Birden sular fokurdamış ve önce bir denizaltının periskopu, sonra da denizaltının kendisi çıkmış su yüzüne.
Denizaltı kıyıya yanaşmış. Üstündeki kapak açılmış, içinden Von Papen çıkmış ve iskeleye atlamış.
Bahçıvan bunları anlatırken biz çocuklar nefeslerimizi tutmuştuk. "Daha sonra neler olacak acaba" diye adamın ağzından çıkanlara kilitlenmiştik.
Düşünün ki 2'nci Dünya Savaşı biteli henüz 6-7 yıl olmuştu. Gazeteler o döneme ait haberlerle doluydu.
Bahçıvan devam etti anlatmaya:
- Von Papen denizaltıdan iskeleye atladı. Sonra eğilip denizaltıyı aldı, katladı, cebine koydu ve Sefaretin kapısından içeri girdi!

Karışık kafalar
O günlerde gazetelerde yayınlanan "Hitler'in Gizli Silahları" konulu diziler arasında "Cep denizaltısı" gibi bir savaş aracından da söz edilmişti.
Anlaşılıyordu ki bizim yarı meczup bahçıvan da bu yazıyı okumuş ve hayalinde cep denizaltısını katlanıp cebe koyulabilen bir şey olarak canlandırmıştı.
Böyle çocukça güzellikler yaşardık o dönem Yeniköy'ünde... 2'nci Dünya Savaşı'nın çılgınlıkları yetişkinlerin zihinlerini karıştırmıştı ve bu bize böyle anlatımlarla yansırdı.

Cemaat merakı
Bir başka yarı meczup kişi de sefil görünüşlü bir Alman turistle yanımıza gelmiş "Bu Alman atom uzmanını Ruslardan kaçırıyorum. Bizim garajda devri daim makinesi icat ediyor" diye tanıtmıştı.
Bugünün kafa karışıklıkları o dönemlerden çok farklı.
Bereket ülkeyi yönetenlerin kafaları karışık değil.
28 Şubat'ta durumdan vazife çıkartıp çat kapı darbeci generalleri ziyaret edenlerin bugün kimlerin Pensilvanya'yı ziyaret ettiğini merak etmesi, insanı sadece güldürüyor.
Acaba "Kartel cemaati" yargıyı ele geçirmiş miydi?Orta Asya'dan değil Afrika'dan gelmişiz
Birkaç yıl önce ikisi de doktor olan bir karı-koca, yanaklarının iç çeperinden aldıkları hücreleri zarfa koyup, İskoçya'daki bir gen araştırma merkezine göndermişler ve sormuşlardı:
- Bizim genomik DNA'larımıza göre, kökenimiz nedir? İskoçya'daki enstitüden gelen cevapta kadının Pontus Rumlarından, erkeğin de Amerikan Kızılderililerinden geldiği yazılıyordu.
Hürriyet'ten Mesude Erşan'ın haberine göre "Biz kimiz" sorusuna cevap arayan Boğaziçi Üniversitesi Rektörlüğü ile Moleküler Biyoloji ve Genetik Bölümü destekli "Türkiye Genom Araştırması" tamamlanmış.
Türkiye Genom Araştırması için, 17 ilden, en az 4 kuşak aile geçmişi bulunan 17 kişinin gen haritasına bakılmış.
"Genomiks Çağında Kişisel Tanı ve Tedavilere İlk Adım Çalıştayı"nda açıklanan değerlendirmeye göre"Türklerin ayrı bir genomu yok"muş.

Hepimiz insanız
Bu çalıştayda konuşan Dr. Ömer Gökçümen özetle şunları söylemiş:
"Aslında hepimiz Afrika'dan geliyoruz. Büyük, kalın, kökleri Afrika'da da olan bir ağacın küçük bir dalının Avrasya'nın bütün nüfusunu oluşturduğunu düşünüyoruz. Bu projeyle muhtemelen Afrika'dan ilk çıkışın bir ayağını yakalıyoruz. Belki de Avrupalılar, M.Ö. 10 bin- 15 bin yıl önce Türkiye topraklarında yaşamış tarımcılardan göçenlerdir."
Türkiye Cumhuriyeti'nin ideolojik gen haritasını çıkardığınızda, karşınıza "En hakiki mürşit müspet ilimdir" yaklaşımı, siyasal düşüncemizin kökeni olarak çıkar.
1930'ların müspet ilim anlayışının gereği olarak kafatası ölçümleri yapılarak "Biz kimiz" sorusuna cevap arandığını da biliyoruz.
Bu arayışlar çerçevesinde Sümerlerin Türklerin ataları olduğu falan da resmi tezler olarak belleklerimize yerleştirilmişti.
Ne var ki "Müspet İlim" de durağan bir olgu değil.

Genome devrimi
Müspet ilim de gelişiyor, yenileniyor.
DNA'ya, genlere dayalı araştırmalar, insanın gen haritasının yapılması benzeri çalışmalar, 21'inci yüzyıl müspet ilminin ana uğraş konuları.
Düşünün ki DNA'nın varlığı 1954'te keşfedildi. 1983'te ilk genetik hastalığın (Huntington hastalığı) varlığı anlaşıldı. Genetiği değiştirilmiş ilk domates 1994'te üretildi.
Ve 26 Haziran 2000'de ABD Başkanı Clinton ve İngiltere Başbakanı Blair insanın gen haritasının yapımında ilk ayağın tamamlandığını "Tüm zamanların en özel günü" olarak niteledikleri o gün açıkladılar.
4 Eylül 2007 günü de Amerikalı biyolog ve Genom Araştırma Enstitüsü'nün (J. Craig Venter Institute) kurucusu Craig Venter kendi DNA dizisinin tümünü yayınladı. Böylece bir insanın 6 milyar harflik genomu ilk kez yayınlanmış oldu.

Ne yapacağız?
En az 4 kuşak aile geçmişi bulunan 17 Türk vatandaşının gen haritalarından elde edilen sonuçlara dönersek...
Enis Behiç Koryürek'in "Milli Neşide"si hepimizin belleğinde kazılıdır...
"Biz kimleriz?.. Biz Altay'dan gelen erleriz./ Çamlıbel'de uğuldarız; coşar, gürleriz."
Acaba bunu "Biz kimleriz, Nijerya'dan gelen erleriz" diye de mi söyleyeceğiz artık?
Ya da okul yıllarında Anadolu'dan çıkan okların dünyanın her köşesine uzandığı göç haritasını değiştirip, bu okları Afrika'dan mı çıkarmamız gerekecek?
Bütün bunları yapabiliriz de, acaba bizlerin dünyadaki diğer insanlardan farksız olduğumuzu nasıl kabulleneceğiz? Hayvanlara ve ordulara yapılan harcamalar
Hafta sonunda BBC'nin internet sitesinde iki haber vardı.
Bunlardan birincisine göre Amerikalılar 2011'de ev hayvanları, kedileri köpekleri için 50 milyar doların üzerinde harcama yapmışlardı.
Bu 50 milyar doların yüzde 65'i mamalara ve veteriner harcamalarına gitmişti.
Hayvan otellerini, berberlik hizmetlerini, gecelik bakıcılığı sunan "Servisler"e (Pet Services) ödenen para 4 milyar doları bulmuştu.
Ev hayvanlarının sigortalanması karşılığında 450 milyon dolar ödenmişti. Hayvanlar için yapılan biyonik oyuncaklar, çeşitli çiğneme malzemesi ve giysiler de, üreticilerine milyonlarca dolar kazandırmıştı.

Çin'in askeri harcamaları
İkinci haberde ise, Çin Halk Cumhuriyeti'nin 2012'de askeri harcamalarının bir yıl öncesine oranla yüzde 11.2 artarak 106 milyar dolara ulaşacağı duyuruluyordu.
Bu artışın dünya barışına yapacağı olumsuz katkılar yorumlanırken, ABD'nin yıllık askeri harcamalarının da 740 milyar dolar olduğu hatırlatılıyordu.
Aynı haberde dünyadaki büyük askeri harcama yapan ülkelerin yıllık harcamaları da şöyle sıralanmıştı:
ABD- 740 milyar dolar/ Çin- 106 milyar dolar/ İngiltere- 64 milyar dolar/ Rusya- 53 milyar dolar/ Hindistan- 32 milyar dolar.
Türkiye'deki ev hayvanları için yapılan harcamaların rakamını bilmiyorum.

4'üncü büyük ordu
Başta "Jane" olmak üzere askeri bilgileri içeren katalogları kontrol ettiğimde ise Türkiye'nin silah altındaki askeri personel sayısı açısından dünyadaki 4'üncü büyük orduya sahip olduğunu gördüm.
1.3 milyar nüfuslu Çin'in askeri personelinin sayısı 2 milyonmuş.
Bizim yıllık askeri harcamalarımız 13 milyar dolar civarında.
Türk Silahlı Kuvvetleri'nin personel sayısını ise geçen kasımda Genelkurmay'ın internet sitesindeki açıklamadan öğrenmiştik.
Hatırlayalım...

İnsan gücü
TSK'da 365 general- amiral görev yapıyor. 39 bin 975 subayın bulunduğu TSK'da, astsubay sayısı 95 bin 824 olarak duyuruldu. Silahlı Kuvvetler bünyesinde 24 bin 700 uzman jandarma, 40 bin 515 de uzman erbaş statüsünde görevli istihdam ediliyor. "Uzman personel" toplamı 201 bin 379.
6 bin 829'u yedek subay, 458 bin 368'i de erbaş ve er olmak üzere askerlikle yükümlüsü olarak şu an silah altında 465 bin 197 asker kışlalarda görev yapıyor. Genelkurmay'a bağlı kurumlarda 53 bin 424 sivil personel görev yaparken, TSK bünyesinde görevli uzman personel, yükümlü asker ve sivil personel toplamı 720 bin kişi.
Hâlâ zorunlu askerliğin devam ettiği Türkiye'de askeri personel sayısı ile askeri harcamalar arasındaki ilişkiyi global açıdan ele alırsak, bizim için en "Vurucu güç"ün hâlâ "İnsan" olduğu ortaya çıkıyor.

Ankara denizcileri
Denizi olmayan Ankara'da, karargâhlardaki denizci subay ve astsubayların sayısının, sanki gemilerdekilerden fazla gibi olduğu nedense bu açılardan pek ele alınmıyor.
Düşünün ki 1.4 milyar nüfuslu Hindistan'ın askeri harcamaları Amerikalı hayvan severlerin kedileri ve köpekleri için yaptıkları harcamalardan daha az.
Biz de 13 milyar dolar harcayarak dünyanın 4'üncü en kalabalık ordusuna sahip oluyoruz.
Bunun anahtarı ise hâlâ "Zorunlu askerlik" değil mi? Değişimi yok saymak akla zarar verir
Yaşadığımız yakın dönemde Türkiye'de yer alan "Değişim"in yansımalarını, toplumsal yaşamda da, bireysel hayatlarımızda da görmekteyiz.
Bundan 12 yıl önce 21'inci yüzyıla girerken, nasıl farklı bir çağı yaşayacağımızı öngörebilmemiz kolay değildi.
Düşünün ki şu anda Türkiye'de kentli nüfus kırsal kesimde yaşayanların neredeyse iki katı.
Ekonomi artık devletçi değil. Üretimde de, ihracatta da özel sektör ağırlıklı bir ekonomiye sahibiz. Ayrıca "Anadolu Kaplanları" koruma duvarları arkasında büyütülen İstanbul Sermayesi karşısında artık ezik konumda değiller.
Türkiye artık bir turizm ülkesi. Turistik yatak sayısı 1 milyona yaklaştı.

Siyaset de değişti
Düşünün ki THY artık bir dünya markası.
Siyasetteki değişim ise, daha da çarpıcı boyutlarda.
"Vesayetçi demokrasi" sona erdirildi.
"Kürt Sorunu"na ilişkin olanlar dahil pek çok alandaki tabular yıkıldı. Konuşup yazmadığımız konu pek yok artık.
Bu arada Türk toplumu kendi geçmişiyle hesaplaşmaya başladı. "Resmi ideoloji"nin ezberleri birer birer yıkılmakta.
Bütün bunların yanına bir de dünyadaki değişimden bize yansıyan gelişmeleri ekleyin.
Örneğin "Bilişim Çağı"nın araçları sayesinde gerçekleşen "Şeffaf toplum" olgusunu hesaba katın.

Şeffaf bir toplum
Cebinizdeki akıllı telefonlarla dünyadaki bütün bilgi kaynaklarına ulaşabildiğiniz bir çağ bu.
Bir merkezden gelen emirle toplumun beynini yıkamak pek mümkün değil artık.
Ya da kendilerini "Merkez Medya" olarak sunan bir dar çevrenin Türk toplumunun siyasi geleceğini dizayn etmeye dönük çabaları, artık sadece mizah konusu olabilir.
Eski Türkiye'nin alışkanlıkları ile yeni Türkiye'nin yaşamına müdahale etmeye çalışanların düştükleri durumlar, her gün ibretlik örnekler olarak kamuoyuna yansımıyor mu?
"Akıl sağlığı" olarak tanımlanan olgunun özü "Uyum"dur.

Uyum ve akıl sağlığı
Yeni gerçekleri ve yaşanılan koşulları yok sayıp, geride kalmış bir dönemi hâlâ varmış gibi kabul etmek ve değişime direnmek, böyle davrananların akıl sağlıkları hakkında kuşkular yaratır.
Kentli, sanayileşmiş, her alanda iletişime girmiş, çevrenin de merkez karşısında ağırlığını koyduğu, alt kimliklerin de üst kimlik kadar kutsandığı bir Türkiye'de, bırakın 1930'ların tek parti modelini özlemeyi, 20'nci yüzyılın ideolojik kamplaşmalara dayalı siyaset modelini savunmak bile insanın aklına zarardır.
Üstelik "Değişim" statik bir durum da değil.
Yarın bugünden de farklı olacak.
Şimdi "Toplum mühendisleri"nin değil "Değişim mühendisleri"nin seslerine kulak vermenin zamanıdır.İşler çığırından çıkınca aklın yerine öfke geçer...
Böyle durumlarda soğukkanlı davranmayı önermek, itidal tavsiye etmek nafile çabadır.
Nitekim Fransa Dışişleri Bakanı Alain Juppe'nin Senato'da oylanan "Soykırım" tasarısına Türkiye'nin gösterdiği tepkileri yorumlarken söylediği akılcı sözleri, Türk medyası "Alay mı ediyor" şeklinde yorumlayan başlıklarla değerlendirdi. "Canal Plus" televizyon kanalının sorularını yanıtlayan Juppe "Türk dostlarımı soğukkanlı olmaya davet ediyorum ve bu büyük ülkeye, ekonomik ve siyasi bu büyük güce elimi uzatıyorum"diye konuştu.
Alain Juppe demecinde "Ben elimi uzatıyorum. Umut ederim ki bir gün karşılığı gelir. İtidal çağrısı yapıyorum.
Türkiye'de birçok Fransız şirketi var. Bizim Türkiye ile önemli ticari ve ekonomik ilişkilerimiz var.
Bizim Türkiye'ye, Türkiye'nin bize ihtiyacı var. Ben gerçekçiliğin, duyguların üstesinden geleceğine inanıyorum" dedi.

Juppe'nin samimiyeti
Juppe kendisinin Dışişleri Bakanı sıfatıyla bu tür bir yasayı uygun bulmadığını da hatırlattı.
Juppe'nin söylediği sözlerde samimi düşüncelerini ifade ettiğine inanmamak için bir neden yok.
Ayrıca tüm Fransızlar, Sarkozy veya Tasarı'yı oylayan Fransız milletvekilleri ve senatörler gibi düşünmüyorlar ki.
14 Ocak'ta konuyu Le Monde'daki makalesinde ele alan eski adalet bakanlarından Robert Badinter de, "Parlamento mahkeme değildir" diyerek, tasarının yanlışlığını vurgulamıştı.
Badinter makalesinde çok somuta indirgeyerek konuya şöyle yaklaşmıştı: "- Fransa'da yasa koyucu, 1915'teki Ermeni soykırımının var olduğunu ilan etmek suretiyle, muhkem kaziye gücüne sahip olan bir yargı kararı yokluğunu doldurabilir mi?

Mahkeme mi Meclis mi?
- Fransız Parlamentosu, bir dünya tarihi mahkemesine dönüşerek, bundan bir yüzyıl önce, hiçbir Fransız'ın ne mağdur ne de cellât olarak taraf teşkil ettiği bir olayda, Osmanlı İmparatorluğu makamlarının soykırım suçu işlediklerini ilân edebilir mi?
- Fransız Meclisi Anayasa'dan tarih hakkında beyanda bulunmak yetkisi almamıştır.
Bunu yapmak tarihçilere ve yalnızca tarihçilere düşer. Bu apaçık gerçeği, bizzat Anayasa da benimsemiştir.

Yazık oluyor
- Beşinci Cumhuriyet'te, Meclis'in yetkileri Anayasanın belirlediği hükümlerle sınırlandırılmıştır. Meclis her konuda karar veremez. Nitekim güçler ayrılığı ilkesi bağlamında, ulusal veya uluslararası bir mahkemenin yerine geçip, filan zamanda, filan yerde bir soykırım suçu işlendiğine karar veremez. Böyle bir beyan ancak yargı erkinin yetkisindedir."
Bütün bu değerlendirmeler tabii ki önemli.
Ama sonuçta Sarkozy'nin tutumu ve Fransız Meclisi'nin Soykırım Tasarısı'nı oylaması, Türk-Fransız ilişkilerini daha fazla etkiliyor.
Yazık oluyor Türk-Fransız ilişkilerine...Sanal gerçekleri üretenlerin işleri zorlaşıyor...
Gerçeği aramanın iki yöntemi vardır.
Birinci yöntemi uygulayanlar için, gerçek zaten önceden belirlenmiştir.
İçinde bulundukları siyasi kampa, sahip oldukları doktriner ideolojiye, çıkarlarına, inançlarına veya yaşadıkları coğrafyaya göre, her olayda kendilerince bir gerçek belirlemişlerdir.
Diyelim ki sağ-sol kavgası ayyuka çıkmış. Taraflar birbirlerini acımasızca öldürüyor.
O andaki siyasal konumunuz öyle gerektiriyorsa "Bana sağcılar cinayet işliyor dedirtemezsiniz" diyerek, kendi gerçeğinizi seslendirirsiniz.
Diyelim ki El Kaide terörizmi New York'u, Washington'u vurmuş...
Eğer Anti-Amerikan olmak tartışmasız benimsediğiniz bir konum ise "Amerika'yı El Kaide değil, Amerikan gizli servisleri vurdu" dersiniz ve komplo teorilerinin ışığındaki bir sanal gerçeği seslendirirsiniz.

Sanal gerçek üreticileri
Son dönemlere kadar Türk toplumu, bu tür sanal gerçek üreticilerinin güdümünden çıkamadı.
Derin devlet görevlileri faili meçhul cinayetleri işlerken, toplum katlarını birbirlerine düşürecek tahrik eylemleri sahnelenirken ve bütün bunlar askeri darbelere gerekçe kılınırken, toplum bunların arkasında "Dinciler"in, "Solcular"ın, "Bölücüler"in falan bulunduğuna inandırıldı.
Açıkçası kendilerini "Araştırıcı gazeteci" olarak sunan meslektaşlarımız da, çoğunlukla bu sanal gerçek üreticileri tarafından yönlendirildiler.
"Susurluk"un aydınlatılması beklenirken "28 Şubat post-modern karartması" da bu şekilde benimsetildi belirli kesimlerlere...

Gerçekten gerçek olanlar İçinde
bulunduğumuz dönemde ise "Gerçekten gerçek" olanı arama sürecine girildiğini söyleyebiliriz.
Gerek toplumun gerekse düşünce üreten merkezlerin yakın geçmişte nasıl güdümlendikleri ve nasıl yanlışa yönlendirildikleri şimdi adliyelik olmakta.
Ancak bu dönemde de "Gerçek"ten uzaklaşmaya yol açacak bazı durumların var olduğunu unutmamalıyız.
Birincisi, dün olduğu gibi bugün de tüm iddiaları (ve iddianameleri) doğrulanmış gerçekler olarak kabul etme eğilimleri var toplumun belirli kesimlerinde.
Tabii bunun tersi de söz konusu. Çok somut kanıtları görmezden gelip, soruşturmaları "Sivil faşizm" uygulamaları olarak niteleyenler de var.

Yanlış davranışlar
Hep söylediğimizi bir kez daha tekrarlayalım.
- Bir ülkede mahkemelerin varlığı adaletin varlığının güvencesi değildir. Mahkemeler adalete şans tanırlar.
İkinci önemli mesele de adliyelik olmuş olayları, günlük siyasi kaplaşmalara dayalı biçimde tartışmanın doğuracağı yanlışlara ilişkindir.
Türkiye'nin yakın tarihini istikrarsızlığa, darbelere, kamplaşmalara kurban eden derin devlet bağlantılı eylemlerin açığa çıkmaları ve sorumluların mahkûm edilmeleri, iktidarın da muhalefetin de desteklemesi gereken gelişmelerdir.
Kısacası her duyduğumuza inanmayalım.
Ama duyduklarımızı da siyasi konumumuza aykırı oldukları için, hiç duymamış gibi davranmayalım. AK Parti gerçekleştirdiği değişime nasıl karşı durabilir?
Yeteneksiz toplum mühendislerinin devleti toplumun inançları ve gelenekleri ile kavgaya sokup demokrasiyi rafa kaldırdıkları 28 Şubat postmodern darbesi döneminde, bunlardan birine Taha Akyol "Neden sosyologlara danışmıyorsunuz" diye sorduğunda şu cevabı almıştı:
- Sosyologlara danışırsak kararlılığımız sarsılır!
Aradan yıllar geçti... Şimdi 28 Şubat'ın da yargı önüne getirileceğinden söz edilen günleri yaşıyoruz.
Ama sanki o döneme benzer bir durum "Siyasi kararlılık" açısından sürmekte gibi.
Hep psikolog Abraham Maslow'un (1908-70) ünlü kuramını hatırlarım bu gibi durumlarda...
- Eğer sahip olduğunuz tek alet çekiç ise bütün sorunları çivi gibi görmeye eğilimli olursunuz!
Bir askeri darbe ile yönetimi ele geçirseniz de, bir genel seçimle çoğunluk sağlayıp iktidara gelseniz de, sonunda elinizdeki çekiç "Devlet gücü" oluyor.

Sadece devlet mi var?
Oysa tek sosyo-politik olgu devlet değil ki.
Yurt ve dünya gerçekleri, değişim, hukuk, tarih, coğrafya, ekonomi, globalleşme, teknolojik aşamalar ve benzeri olgular, genellikle devletten bağımsız ve çoğunlukla devletten daha etkin olgular.
Ayrıca eğer bilinçli bir siyasi iktidar iseniz, icraatınızla hem devleti, hem halkı, hem de toplumsal eğilimleri daha ileri noktalara taşırsınız.
AK Parti iktidarı döneminde bu değişim hem ekonomide hem siyasette ve hem de düşünce hayatında gerçekleşti.
Sadece "Kürt realitesi"ne ilişkin tabuların AK Parti döneminde nasıl yıkıldıklarını düşünün bir kez...
Örneğin "Askeri vesayet" kavramının ipliği de pazara çıktı.

Vesayetin çeşitleri
Yeni toplum artık her çeşit vesayete karşı tepkili.
Yani "Askeri vesayet"i sözlüklerden çıkartırken "Siyasi vesayet"i gündemde tutarsanız, kendinizle çelişirsiniz.
Devlet gücünü askeri, polisi, yargısı ile çekiç olarak görüp, her sorunu çivi biçiminde algılarsanız... Sizin düşüncelerinize aykırı olan her davranışı "Devlete yönelmiş tehdit" olarak görürseniz... Ekonomideki gelişmenin her şeye yettiğini düşünüp, kendi başlattığınız demokratik açılımları rafa kaldırırsanız...
Nasıl 28 Şubatçılar kararlılıkları sarsılmasın diye toplum gerçeklerine gözlerini kapattılarsa, siz de icraatınızla değiştirip daha ileri noktalara taşıdığınız "Yeni toplum"un güncel gerçeklerine gözlerinizi kapatmış olursunuz.
Yine Maslow'u hatırlayalım.
Maslow 1943'te yayınladığı "İhtiyaçlar Hiyerarşisi" çalışmasında, insanların belirli ihtiyaçlarının karşılanması ile, daha üst ihtiyaçlarını giderme arayışına girdiklerini teorileştirmişti.

İhtiyaçlar hiyerarşisi
Çok kabaca şöyle bir hiyerarşi oluşturuyor ihtiyaçlar...
Mesela beslenme sorunlarını aşan insan, güvenlik ihtiyacını gidermeye yönelir. Bu da sağlanırsa, saygınlık sahibi olmak ister... Derken hoşgörü ve özgürlük arayışları gündeme gelir.
Kısacası Türk toplumu bırakın 28 Şubat'ın 1997'sini, AK Parti'nin iktidar olduğu 2002'den de çok ileride. Bu toplumun "İhtiyaçlar hiyerarşisi"nde sıra, hukukun üstünlüğüne, hoşgörüye, diyalog ortamına falan geldi.
Somut kanıt mı istiyorsunuz?
Artık AK Parti'ye "Şeriat tehlikesi"nin simgesi olarak değil de "Devlet gücü"nün sahibi olarak bakılmıyor mu?
Şimdi sıra farklı düşünenlerin kendilerini çivi konumunda görmeyecekleri bir hoşgörü ve özgürlük ortamının gerçekleştirilmesine gelmedi mi? Kılıçdaroğlu'nu kim susturmak ister ki?
İnternet sayesinde dünya basınını da günü gününe izlemek mümkün. Dün sabah ABD'nin iki etkili gazetesinden önce "The New York Times"ı sonra da "The Washington Post"u gözden geçirdim.
The Washington Post'un yorum sayfasında mesela Gordon England, Amerika'nın askeri harcamalarda yapacağı kısıntıların bu ülkeyi "Hazırlıksız yakalanmak" gibi bir riskle karşı karşıya bırakacağını yazıyordu.
Robert J. Samuelson da "Globalleşme iki yüzü keskin kılıca döndü" dedikten sonra "Bundan 30 yıl önce hem Amerika'nın hem de Avrupa'nın ekonomik krizin merkezi olacakları düşünülemezdi" şeklinde konuya girmişti.
Samuelson'a göre dış dünyanın 23 trilyon dolarlık alacağı, muhtemel bir güven krizi ertesinde "Dolar krizi"ne kaynak olabilecekti.

Kılıçdaroğlu'nun makalesi
Derken The Washington Post'ta Kemal Kılıçdaroğlu imzalı bir makaleyi gördüm.
Başlığı "Muhalefetin Sessizleştirilmesi" (Silencing the Opposition) olan bu makalede CHP Genel Başkanı "Türkiye'de iktidar olan AK Parti politikalarına muhalif olanları baskı altına almak da sistematik ve acımasızdır" demekteydi.
Kılıçdaroğlu makalesinde "Muhalifleri susturmak için ağır vergi cezaları, yasadışı video kayıtları ve telefon dinlemeleri gibi baskıcı yöntemlerin yaygın biçimde kullanıldığı"nı ileri sürmekte ve şöyle demekteydi:
"En rahatsız edici olan ise bu tür uygulamaların demokratik süreç adına yapıldığı iddiasıdır. Hükümetin son hedefi de, demokrasimizin başlıca eseri olan, benim liderliğimdeki Cumhuriyet Halk Partisi'dir."
Açıkçası The Washington Post gibi etkili bir gazetede Türk siyasetinin böyle önemli bir imzayı taşıyan makale ile ele alınması hoşuma gitti.

Bu konulara giremez ki
Tabii ki Kılıçdaroğlu bu makalesinde Deniz Baykal'ın bir kasetle nasıl devrildiğini, kendi yönetimindeki CHP'nin hem Anayasa referandumunda hem de genel seçimde nasıl başarısız olduğunu, CHP'nin kurultay sarmallarından neden çıkamadığını, Kürt Sorunu'na dönük açılımların PKK terörü tarafından nasıl sabote edildiğini, yargı önüne taşınan cuntacılığa neden sahip çıktığını falan anlatmak durumunda olamazdı.
Kemal Kılıçdaroğlu bu makalesinde "Başbakan Erdoğan Suriye'deki kırımı kınarken biz CHP olarak Beşar Esad'a sempati heyeti gönderdik" de diyemezdi herhalde.
Aslında globalleşme nasıl dünya ekonomilerini beklenmeyen biçimde etkilediyse, Türkiye'de AK Parti iktidarı dönemindeki değişim "Muhalefet" olgusunu da değiştirdi.
Artık CHP sadece TBMM'deki koltuk sayısı açısından "Ana Muhalefet" konumundadır. Ama bir seçim kazanmak gibi bir iddiası olmadığı için bu parti sadece "İktidarsız muhalefet" konumundadır.

Gerçek muhalefet
Örneğin BDP gerek hareketli tabanı, gerekse izlediği politikalar açısından en etkili muhalefet değil midir?
Ya da "Taraf" gazetesi veya Ahmet Altan, hem CHP'den hem de Kemal Kılıçdaroğlu'ndan daha ağırlıklı ve etkili değiller midir?
Açıkçası iktidarın CHP'yi veya Kılıçdaroğlu'nu susturmak gibi, bir niyeti olduğu söylenemez. Çünkü CHP'nin geçmişinden kopamaması, yok edilmek istenen askeri vesayetin avukatı rolünü üstlenmesi ve seçim kazanmak yerine kurultayda kazanmak içerikli kronik açmazı, iktidarı rahatlatmaktadır.
CHP içi muhalefet ise Kılıçdaroğlu'nu susturmak ister mi, bunu bilemeyiz. Hesap sorma arayışı bir kan davasına dönüşmemeli
Post-modern darbenin yıldönümünde en fazla tartışılan konu "Darbe sürecinde medyanın oynadığı rol" olarak şekillenmekte.
Bazılarımız da bu durumu "Medyadaki işbirlikçilerden hesap sorulacak mı" noktasına taşımaktayız.
Açıkçası bu hesap sorma sürecinin bir yerde noktalanması veya hukukun sınırlarında kalması gerektiğini düşünenlerdenim.
Türkiye kendi tarihi ve geçmişi ile elbet hesaplaşmalı.
Bunu bütün gelişmiş ülkeler yaptılar.
Hatta bu hesaplaşmanın altından kalkamayan Sovyetler Birliği gibi devletler, çöküp dağıldılar ve yeni oluşumlara da geçtiler.
Ama sadece dünü yargılayarak ve bitmez tükenmez bir hesaplaşmayı kan davası haline dönüştürüp kuşaktan kuşağa aktararak, sağlıklı ve istikrarlı bir siyasal yapıya kavuşmak da pek mümkün değil.

Yarına dönük yaşamak
Türkiye'nin bir noktada düne olduğu kadar yarına dönük yaşamaya başlaması da gerekiyor.
Geçmişe dönük ve yargıya intikal etmiş hesaplaşmaların uzaması durumunda, 1960'ların Yassıada Divanı'nı hatırlatan bir ortamı yeniden yaşayabiliriz.
Siyasetle hukuk iç içe geçer ve adalet yerine kamuoyunun o günkü eğilimlerinin ağırlık kazandığı bir hukuk sistemi egemen olur.
Farkındaysanız yakın geçmişte yaşadığımız askeri ve yargısal darbe teşebbüsleri ertesinde toplum bunları, gerek Anayasa referandumu gerekse genel seçimlerle geride bırakma kararı vermişti.
Toplumsal beklentiler yeni ve özgürlükçü bir Anayasa'nın yapılmasını işaret etmekteydiler.

Sanki bunlar yaşanmadı
Ama sanki bunlar hiç yaşanmamış gibi bir hava var siyaset ve düşünce dünyamızda.
Dün ile uğraşmaktan bir türlü yarına dönemiyoruz.
Evet... 28 Şubat post-modern darbesinde seçilmiş siyasetçilerden bir bölümü de, merkez medya da, darbecilerin ajanları olarak çalıştılar.
Alçaklıklar ve siyaset pastasının paylaşımı "Rejim muhafızlığı" olarak sunuldu kamuoyuna.
Ama sonuç ortada.
Post-modern darbenin sivil toplum ayağı, tepeden tırnağa hem teşhir edildi, hem de bunlar rezil oldular.

Kan davası olmamalı
Seçmen de bu siyasi kadroları seçim barajının altında boğmadı mı?
Şimdi sıra darbesiz ve özgürlükçü bir siyasal yaşamın alt yapısının oluşturulmasındadır.
Kısacası bu "Hesap sorma" meselesini bir kan davasına dönüştürmekten kaçınmalıyız.
Hukuk ve yargı bu meseleyi yaymadan ve uzatmadan bir neticeye bağlamalıdır.
Ve Türkiye artık gerçek gündemine dönebilmelidir. "Durumdan vazife çıkartmak" geleneği üzerine...
Bütün kamu görevlilerinin yasalarla belirlenmiş "Vazife"leri vardır.
Aslında tüm insanların hukuk yanında ahlak kuralları ve geleneklerle de belirlenmiş vazifeleri vardır.
Bazı ülkelerde ise kamu görevlileri de, bireyler de "Durumdan vazife çıkartmak" denilen yolu seçerler.
28 Şubat postmodern darbesini yapan üniformalı kamu görevlileri durumdan vazife çıkardıkları zaman, bu "Durum"un hangi hallerde söz konusu olabileceği tartışılmıştı.
Hiçbir kanun bir kamu görevlisine "Darbe yapmak" vazifesi yükleyemeyeceğine göre, farklı"Durum"lardan değişen zamanlara göre aynı "Vazife"lerin çıkartılması ilgi çekici bir tablo oluşturmuyor muydu?

Hep aynı vazife
Örneğin Menderes'i de, Demirel'i de, Erbakan'ı da deviren darbeleri yapanlar, farklı durumlardan hep aynı vazifeyi (yani darbeciliği) çıkartmamışlar mıydı?
Veya Cumhuriyet Başsavcılarının iktidardaki partilere kapatma davası açmayı adeta vazife edinmeleri de, askerlerdeki durumdan vazife çıkartmak alışkanlığının yargıya yansıması olamaz mıydı?
Mesela ben o dönemde de, sonraları da internette ve kitaplığımda durumdan vazife çıkarmaya ilişkin örnekleri çok aramıştım.
Bulabildiğim örneklerden bazıları şöyleydi:
Bazı örnekler
Minibüste kulaklık takarak kendi halinde müzik dinleyen genci "Kardeşim mezarlık yanından geçiyoruz, müziği kapat" diye uyaran kişi, durumdan vazife çıkarmaktadır.
Durumdan vazife çıkarmak askerlikte komutandan fırça yemenin en kestirme yoludur. Hiçbir şey yapmazsanız "Niye durumdan vazife çıkarmıyorsun", bir şey yaparsanız da "Kime sordun, sana mı kaldı" fırçasını yersiniz.
Yani genel olarak yetkisiz veya yeteneksiz kişiler bir olayı gördüklerinde araya girerek aslında yetkili ve yetenekli olduklarını kanıtlamak amacıyla durumdan vazife çıkartmak eğilimindedirler.
Durumdan vazife çıkartmayı alışkanlık haline getirmiş olan bazı eski kamu görevlileri şimdi yargı önündeler.

Durumdan kurultay çıkartmak
Bütün işaretler durumdan vazife çıkartarak 28 Şubat post-modern darbesini yapanların da adliyelik olacaklarını göstermekte.
Burada olumlu bir gelişmeyi de gözden kaçırmamamız gerekiyor.
Çok yakın düne kadar kendisilerini "Cumhuriyet Muhafızı" veya "Rejim Bekçisi" olarak görüp durumdan vazife çıkartanların yanında yer almayı alışkanlık haline getiren belirli sivil kesimler, artık bu konumlarını terk etmeye başladılar.
Baksanıza CHP bile artık durumdan sadece kurultay çıkartmaya başladı. CHP'nin sorunu tüzük değil iktidarsızlık
Geçen akşam Habertürk'te Önder Sav'la yapılan söyleşiyi izliyordum. Önder Sav CHP'nin bir türlü çıkamadığı kurultaylar sarmalının son perdesini irdelerken, olayın özünü "Tüzük" üzerindeki anlaşmazlıklara bağlıyordu.
CHP'ye yıllarını vermiş, Genel Sekreter olarak hizmet etmiş bu değerli siyasetçi, sonunda parti içi demokrasiyi aramak noktasına gelmişti.
Acaba CHP'nin ana sorunu parti içi demokrasinin eksikliği midir, yoksa seçimlerde iktidara alternatif olacak ölçüde oy alamaması mıdır?
Siyasi partiler seçimlerden zaferlerle çıktıkları zaman o parti içinde kimse "Lider sultası"ndan yakınmaz.
"Güçlü lider" aynı zamanda "Güçlü parti" anlamına da gelir eğer seçimler kazanılıyorsa...

Türkiye değişti
Türkiye Cumhuriyeti ile aynı yaştaki CHP'nin bitmek tükenmek bilmeyen kurultaylarında artık "Tüzük" üzerindeki değil "Anlayış" üzerindeki arayışlar ağırlık kazanmalıdır.
Türkiye Cumhuriyeti'ni ve CHP'yi kuranlar için tartışılması mümkün olmayan doğrular vardı.
Bu doğruların dışına çıkanların cezalandırılması için de gerekli yasalar faşist İtalya'dan bile ithal edilmişti.
Şimdiki Türkiye kuruluş dönemindeki Türkiye'den çok farklı.
Kendilerini "Cumhuriyet Muhafızları" olarak gören vesayetçi kurumlar da birer birer hizaya getiriliyor.

CHP değişmedi
Ne var ki yurttaki ve dünyadaki CHP bunca değişime rağmen varlığını bu kurumlarla sürdürdüğü dayanışmaya endeksledi.
Vesayetçi kurumlardan her birinin etkisizleştirilmesi, bir anlamda CHP'nin hayat damarlarından birinin de tıkanması anlamına geldi.
Şimdiki Genel Başkan Kemal Kılıçdaroğlu'nun "Ergenekon avukatlığı"na soyunması bile bu çaresizliğin bir göstergesi değil mi?
Bütün bu durumların konuşup tartışılması ise, CHP kurultaylarında mümkün olmuyor.
Kısacası bu ay sonunda tanık olacağımız iki kurultay da bu partiye yine seçim zaferi yolunu açmayacaktır.
CHP Genel Merkez binasına hangi hizbin egemen olacağı gibi bir sorun da, açıkçası artık ilgi çekmiyor. Gerçek yaşamda da "Güncelleyiniz" uyarıları vardır...
Dijital yaşamın analog yaşamdan en büyük farkı, kullandığınız bilgisayar, tablet veya akıllı telefon gibi aygıtlarda sizin durmadan "Güncelleyin" (update) diye uyarılmanızdır.
Bazen bir güvenlik sistemi, bazen iTunes gibi bir program ve çoğunlukla da mesela Apple Shop'tan aldığınız uyarlamalar için "Güncelleyiniz" uyarısı belirir ekranda.
Bu uyarılara uymadığınız takdirde hacker saldırılarına karşı savunmasız kalabilirsiniz.
Ya da kullandığınız programlar eskimiş ve işe yaramaz hale dönüşebilirler.
Ne var ki yaşam henüz dijital değil.
Bilişim dünyasının ürünleri giderek daha fazla ölçüde hem bireysel, hem de toplumsal yaşamı etkilese ve hatta şekillendirse bile, yaşam eski alışılmış modelde sürüyor.
Yumurta kapıya dayanmış bulunsa ve her gösterge sizi "Güncelleyiniz" diye uyarmakta olsa da, siz bunları görmezden gelebilirsiniz.

Sayısız uyarılar
Fazla kilolarınızın kalbinizin sağlığını tehdit ettiğini bilirsiniz ama yine de yapmanız gereken diyeti hiç gelmeyen bir pazartesiye etkilersiniz.
Aile birliğinizi tehdit eden ve çözümü mümkün bir sorunu ele almak yerine, "Nasıl olsa hallolur" diyerek umursamazsınız.
Böyle sayısız örnek verilebilir bireysel yaşamlardan.
Bir de sosyo-politik yaşamınızda gelen "Güncelleyiniz" uyarıları vardır.
Mesela düşünce suçu ile örgütlü terör suçunu birbirine karıştıran yasalardaki yanlışlar yüzünden dünyada düşünce özgürlüğü kısıtlanan, basını baskı altında bulunan devletler listesinin başında ülkenizi görmeye başlarsınız.

Evrensel uyarılar
Bu gelişmeler aslında bu yasaların düzeltilmesi konusunda bir çeşit evrensel "Güncelleyiniz" uyarısı niteliğindedir.
Ama bilgisayarınıza ve akıllı cep telefonunuza gösterdiğiniz özeni, nedense siyasal yaşamınızdan esirgersiniz.
Söz konusu yasaları güncellemeyi sürekli ertelersiniz ve ülkenizin her alandaki başarılarının, özgürlükler listelerindeki kötü konumunuzdan ötürü unutulduğunu çaresiz biçimde izlersiniz.
Sosyo-politik yaşamdaki "Güncelleyiniz" uyarıları sadece iktidarlara veya yönetimlere gelmez ki.
Diyelim ki yaşı cumhuriyetinizle eşit olan bir siyasi partinin yönetimindesiniz.
Yurt ve dünyadaki değişimi görmezden gelen eski yöneticiler yüzünden, partinizin "Kronik muhalefet" olmasına bir son vermek istersiniz.

Kurultay zaferleri
Aslında her genel seçim sonucu partiniz için "Güncelleyiniz" uyarısı niteliğindedir.
Ama siz bu uyarıya kulak vermek yerine statükonun sözcülüğünü sürdürürsünüz.
Sonunda iş o noktaya gelir ki, "Statüko" ile "Darbecilik"in aynı anlamı taşımaya başladığını bile fark etmezsiniz.
Artık eski yönetimler gibi sizin için de kurultay zaferleri, seçim zaferlerinden daha önemli hale gelmiştir.
Dijital yaşamın "Güncelleyiniz" uyarılarına uymak ve gerçek yaşamın aynı içerikli uyarılarını umursamamak, traji-komik bir yansımasıdır bilişim çağının... Yargı mı yoksa siyaset mi zamanı kötü kullanıyor?
Demek ki belirli bir dönem de toplumun eğilimlerini ve beklentilerini doğru biçimde anlayıp, tek başına iktidar olmak "Kalıcı siyasi başarı"ya yetmiyor.
Bu eğilimlerin ve beklentilerin değiştiğini hissedip siyasetinizi ve icraatınızı yaşanan zamana göre uyarlamazsınız, dün desteklenen davranışlarınız bugün sizin zaaflarınızı oluşturur.
Bu açıdan "Zaman" çok derinine değerlendirilmesi gereken bir olgudur.
Çok somuta indirgeyerek ilgili durumlara bakalım.
Ergenekon, Balyoz, OdaTV gibi kod isimlerle bilinen davalar başladığında ve bunlara ilişkin tutuklamalar yapıldığında, kamuoyunun büyük kesimi bunları hem mutlulukla, hem de doğal gelişmeler biçiminde karşılamıştı.
Demek artık her çeşit vesayet ve kirli oyunlar, demokratik siyaset alanından dışlanacaktı.

İşin tadı kaçarken
Önce binlerce sayfalık iddianamelerle, sonra da tutuklamaların cezanın yerine geçirildiğini düşündüren infazlarla, işin tadı kaçmaya başladı.
Derken "Terör suçu" ile "Düşünce suçu" kavramlarının özdeşleştiği izlenimi kamuoyunu rahatsız eder oldu.
Şimdi büyük çoğunluk "Kaçması veya delilleri yok etmesi ihtimali olmayan sanıklar serbest bırakılmalı" beklentisi içinde.
Başbakan Erdoğan bile "Başbuğ tutuklanmamalıydı" demedi mi? "Zaman"ın her şeyi değiştireceğini göremeyenler, acaba yargı mensupları mı yoksa siyasetçiler mi bu olayda?
Savcılar ve onların tutuklama istemlerini yerine getiren yargıçlar, yasaları çok katı mı uyguluyorlar?

Neden yasalar değişmiyor?
Ya da Başbakan bile ceza yerine geçen tutuklamayı yanlış bulduğuna göre AK Parti çoğunluğu, ilgili yasaları neden hemen değiştirmiyor?
Bizim toplumsal eksiklerimizden birinin yansımasıdır bu durum.
Bu eksikliğe "Yazılı hafızanın olmaması" diyebiliriz.
Yaşanan olayları ve çok önemli deneyimleri, kısa sürede unutuyoruz.
Sonunda "Geçen hafta" sanki uzak tarihmiş gibi görünüyor.
Mesela bugünün siyasi içerikli davalarının en çarpıcı içeriklisini 27 Mayıs 1960 darbesi ertesinde Yassıada'da Demokrat Partililer yargılanırken yaşamadık mı?
Ben bu davayı, 19 yaşında bir gazeteci olarak Aziz Nesin'le birlikte izleyip, Son Havadis'te haberleştirmiştim.

Yassıada bıkkınlığı
Davanın ilk döneminde 27 Mayıs'ın toplum üzerindeki psikolojik güdümü fazlaydı ve Yassıada duruşmalarını herkes ilgiyle izliyordu. Sanıkları aşağılayan yazılar ve haberler de doğal karşılanıyordu.
Ama sonunda toplum bu davanın hem özdeki yanlışlığının farkına vardı, hem de duruşmalar uzatılınca millet sıkıldı. Öyle bir dönem geldi ki, bu davaya ilk günkü ilgi ve heyecanla yaklaşan tek kişi, Divan Başkanı yargıç Salim Başol kaldı koca toplumda.
Doğrudur... Bir dakika öncesi sonsuz kadar uzaktadır. Ama geçmiş zamanı doğru değerlendirmezseniz önünüzdeki dakikalar da sanki hiç geçmezler. Nasihatlerimiz Başbakan Erdoğan'ı neden etkilemiyor?
Köşe yazarları olan bizler Başbakan Erdoğan'a kendimizce yol göstermeye, tavsiyelerde bulunmaya, nasihat etmeye çalışıyoruz.
Bunların genellikle pek etkili olmadığını da görmekteyiz.
ABD'nin eski Başkanı Truman'ın nasihat etmek ve tavsiye vermek konusunda söylediği bir söz vardır.
Şöyle demiş:
- Nasihat edeceğiniz kişinin niyetini anladıktan sonra ona uygun bir nasihatte bulunursanız, bu mutlaka etkili olur.
Başbakan Erdoğan'ın neye niyet ettiğini kestirmek herhalde zor değil. Terörün bitmesini amaçlıyor.
Siyasi ve ekonomik istikrarın sürmesini istiyor.
İcraatının başarı ile sürmesini ve partisinin gelecek seçimlerde de tek başına iktidar olmasını istiyor.

Niyet etmek yetmiyor
Tabii ki bir şeye niyet etmek, onu gerçekleştirmeye yetmez.
Nitekim "Kürt açılımı" ile niyetlenilen hedef yerine, bambaşka bir noktaya ve ortama varılmadı mı?
Sonuçta Kürtler için artık "Demokratik Siyaset"in sigorta olması beklenirken, şimdi onların sözcüleri hâlâ "Bizim sigortamız silahtır"içerikli söylemleri seslendirmiyorlar mı?
Yani biz köşe yazarları ne kadar barış, uzlaşma ve diyalog öneren tavsiyelerde bulunursak bulunalım, filli gerçekler bunları etkisiz kılmakta.
Daha da kötüsü bunları yazıp söyleyenleri Başbakan Erdoğan kendisine karşı açılan kampanyanın sözcüleri olarak görüyor, konuşmalarında onlara sert cevaplar veriyor.
Galiba bu da doğal bir gelişme.
İktidar sorumluluğu, yorucu bir yüktür.
Çok bilinen bir fıkrayı tekrarlayayım...

Nasihatler bıktırabilir
Vatikan Afrika'daki bir yamyam kabilesini Katolik yapması için bölgeye bir misyoner göndermiş.
Aradan bir süre geçince misyonerden haber gelmez olmuş.
Vatikan bir diğer misyoneri daha, önce gidenin akıbetini anlaması için yola çıkartmış.
Bu yeni misyoner yamyam kabilesini bulmuş, kabilenin şefine "Size bir misyoner göndermiştik, şimdi nerede o" diye sormuş.
Kabile şefi "Bize o kadar çok nasihat etti ki, sonunda bıktık yedik onu" diye cevap vermiş.
Hayat böyledir işte.
Bir İspanyol atasözünde "Savaşa giden veya evlenmeye hazırlanan kişilere asla nasihat etmeyin" denilir.

Atasözü üretimi
İsterseniz biz de bir Türk atasözü üretmeyi deneyelim...
Mesela şöyle bir atasözünü...
- Teröristlere dinletemediğiniz nasihatinizi terörle mücadele edenlere vermeye asla kalkmayın!
Bu yazıyı bir yamyam fıkrası ile noktalayalım.
Bir yamyamı normal bir lokantada yemek yerken görüp, şaşırmışlar.
- Ne işin var burada, diye sormuşlar.
Yamyam iç geçirip cevap vermiş,
- İnsanlardan bıktım!Ne yaparsanız yapın kıştan sonra bahar gelecektir...
Dünya güneşin çevresinde elips şeklindeki bir sanal çemberin (veya yörüngenin) üzerinde dönermiş.
Bu yörüngenin güneşe uzak olduğu üst ve alt çizgilerde seyrederken dünya buzul devirlerini yaşarmış.
Örneğin bu buzul devirlerinden birinde, sular donduğu için denizler 200 metreye yakın alçalmışlar.
İlk insanlar Avustralya ve Yeni Zelanda'ya Asya kıyılarından yürüyerek gitmişler. Britanya adası ile Avrupa kıtası arasında deniz yokmuş.
Yörüngenin güneşe yakın olduğu yan çizgilerde ise, dünya kavrulurmuş. O dönemlerde mesela Britanya nehirlerinde timsahlar varmış.
Şimdi Türkiye gibi tüm Avrupa'yı etkisi altına alan karlı ve soğuk hava yüzünden "Yine buzul çağı mı başlıyor"içerikli meteorolojik spekülasyonların başladığına tanık olmaktayız.

Buzul çağı mı?
Bilelim ki yukarıda sözünü ettiğim meteorolojik çağ değişimleri 400 bin yılda bir oluyor.
Yani "Buzul çağı mı geliyor" benzeri endişelere kapılmadan, karın ve kışın tadını çıkartalım.
Çünkü içinde bulunduğumuz şubat, iki ay sonra başlayacak "Bahar"ın habercisidir.
Ne yaparsanız yapın kıştan sonra bahar, daha sonra da yaz gelecektir.
Dün Zaman'da Beşir Ayvazoğlu, Ahmet Hamdi Tanpınar'a da atıfta bulunarak, bu değişmez döngüyü pek güzel hatırlatmıştı.
Şöyle diyordu özetle:

Bahar sıtması
"Tanpınar kışı galiba tabiatı bahara hazırladığı için seviyordu. Bakın ne diyor:
'Ne güzeldi o kış bahçesinde/ Güllerin çok derinlerde çalışan uykusu./ Sana bir bahar hazırlamak için.'
...Evet, tabiat bahara hazırlanıyor; 31 Ocak, eskilerin Zemheri de dedikleri Erbain'in son günüydü. Dün, elli gün sürecek olan Hamsin başladı. Hamsin'in özelliği 'kâh üşü kâh ısın'dır. Berdelacuz ve Sitteisevir soğuklarını da atlattınız mı, bahar...
Bilmem, sizin de içinizde bir bahar sıtması başladı mı?"
Ezeli ve ebedi döngüsünü değiştiremediğimiz tabiatın ve evrenin yazına kışına kızmak, kara yağmura öfkelenmek yerine, bizim elimizde olan gelişmeleri yine bizim yarattığımız kısır döngülerden kurtarmayı denememiz daha akılcı olmaz mı?

Siyasi bahar özlemi
Sürekli dünü bugüne taşıyoruz ve bitmez tükenmez siyasi kan davaları üretmekten, yarına pek ilgi duymuyoruz.
Bu nedenle çok partili demokrasimizi tek mevsimli yapmadık mı?
Hep fırtına, hep kapanan diyalog yolları, sürekli bir kış...
Oysa toplum siyasette de baharı özlüyor.
Ne dersiniz?
Biraz hoşgörü, biraz diyalog, biraz uzlaşma ile siyasi baharın kapısını aralayamaz mıyız?Korkular üretilerek bir toplum yönetilebilir mi?
Gerek bireysel yaşamdaki gerekse toplum hayatındaki davranışlara, sadece gerçekler ve koşullar yön vermez.
Bir de "Korkular" (fobiler) vardır davranışları yönlendiren.
Kişilerin davranışlarına yön veren korkulardan bazılarını hatırlayalım:
Yılan korkusu, örümcek korkusu, karşıdan karşıya geçme korkusu, uçak korkusu, yükseklik korkusu, köpek korkusu, karanlık korkusu, kalabalık korkusu, doktor korkusu, yıldırım korkusu, v.b.
İngiliz aktör Robert Morley'in (1912-92) bu konuyu derinine işlediği ve çevresine dönük anketlerle zenginleştirdiği bir kitabını (Fears) hatırlıyorum.

Bireysel korkular
Morley'in saptamalarına göre yerleşik düzene sahip aile fertlerinin korkularının başında "Boşanmak" geliyordu. Bunu "Hapse girmek korkusu" ve "Kalabalık karşısında konuşmak korkusu" izliyordu.
Morley'e göre "Ölüm korkusu" korkular listesinin ortalarında yer almaktaydı. Toplum yaşamını etkileyen korkuları ise biz Türkler yaşayarak öğrendik.
12 Mart 1971 askeri darbesine uzanan dönemde, toplumun belirli kesimlerinde "Komünizm Korkusu" vardı.
Buna göre Nişantaşı gibi varlıklı semtlerde kapıcılar bir gün üst katların kapılarını çalacaklar ve "Siz artık bizim bodrum katındaki odamıza geçiyorsunuz, biz sizin dairenize yerleşiyoruz" diyeceklerdi.

"Şeriat geliyor" korkusu
1979'da İran'da Humeyni yönetime el koyduktan sonra ise, Türkiye'de yine belirli kesimlerde "Şeriat geliyor" korkusu tırmanmıştı. 12 Eylül 1980 darbesi ile noktalanan bu dönemde belirli ailelerin ana hedefi Amerika'da yerleşip yaşamayı mümkün kılacak bir "Yeşil Kart"a sahip olmaktı.
Bunlar toplumun belirli kesimlerini etkileyen korkulardan bazılarıydı.
Kendilerini devletin ve rejimin sahipleri olarak gören ve "Cumhuriyet Muhafızları" olarak nitelenen oligarşi içinse bütün korkuların kaynağı "Çoğulcu demokrasi"ydi.

Son deneme
Cahil halk kitlelerine, yani Hasolara, Memolara yönetime katılmak hakkı verildiği zaman bunların ne yapacakları kestirilemezdi.
Bu oligarşinin beyinleri yıllarca en fazla toplumdaki "Şeriat geliyor korkusu"nu işlemeyi akla yakın buldular.
28 Şubat post-modern darbesi bu çizginin en son ve en çarpıcı eylem planını oluşturmaktaydı.
Ne var ki, "Siyasal İslam"ı da Türk demokrasisindeki akımlara dahil eden Necmettin Erbakan, ne İran'daki Humeynicilere, ne de Afganistan'daki Taliban'a özenen ve onları kendisine model alan bir siyasetçiydi.
O rejimin meşru sınırları içinde kendi siyasal görüşüne hayat alanı yaratmaya çalışan uzlaşmacı ve ılımlı bir siyasetçiydi.

Korkuların sonu
Ama Cumhuriyet Muhafızları bu gerçeği kavrayacak gözlem gücüne ve sosyoloji bilgisine sahip olmadıkları için, Erbakan'ı devirerek, kendi sonlarını hazırladılar.
Bu şekilde hem "Şeriat geliyor korkusu" Türk siyasetinin gündeminden silinmiş oldu, hem de vesayetçi demokrasi kendi ipini kendisi çekmiş oldu.
Böylece artık belirli kesimler de "Şeriat mı geliyor" korkusunu değil "Başbakan Erdoğan'ın sağlığı iyi mi" endişelerini yaşamaktalar. Acaba Kılıçdaroğlu Çiller'den özür diledi mi?
CHP Genel Başkanı Kemal Kılıçdaroğlu DİSK Genel Kurulu'nda delegelere hitaben kürsüde konuşma yaparken, yardımcıları ona bir not iletmişler.
Kılıçdaroğlu bu nota göz atmış ve mikrofondan "Tansu Çiller için tutuklama kararı çıkmış"diyerek salona nottaki bilgiyi aktarmış.
Meğer Kılıçdaroğlu'nun yardımcılarına birileri "MİT'çiler için tutuklama kararı çıktı" haberini ulaştırmışlar. Onlar da "MİT'çiler"i "Çiller" diye anlamışlar.
Genel Başkanlarına da bu "Bilgi"yi hemen iletmişler.
O da bunu DİSK delegelerine duyurmanın herhalde bir vatan görevi olduğunu düşünmüş.
Bir iletişim trajedisinin komediye dönüşmesine verilebilecek en iyi örnek olabilir bu durum.
Acaba Kılıçdaroğlu Tansu Çiller'i arayıp "Hatamı acemiliğime bağlayın" diyerek özür diledi mi?

Çiller ne yaptı?
Acaba Kılıçdaroğlu kendisini bir kez daha gaf-zede yapan yardımcılarına "Size aktarılanları başka uzuvlarınızla değil kulaklarınızla dinleyin" diyerek fırça attı mı?
Acaba Tansu Çiller Kılıçdaroğlu'nun kendisi hakkında mikrofondan yaptığı açıklamayı duyunca ne yaptı? Güldü mü yoksa üzüldü mü?
28 Şubat post-modern darbesinin kurbanı bir siyasetçi olarak herhalde acı acı gülmüştür.
O dönemde yani 1997'nin postmodern ortamının bir akşamında bir yemeğe davetliydik.
O günlerde bir önemli gazetenin yöneticisi ve aynı zamanda bir bankanın da yönetim kurulu üyesi olan bir kişi, yemek yediğimiz masanın başında dikildi ve "Bu akşam Çiller tutuklanacak" diyerek kendince müjdeli bir duyurumda bulundu.

Gazete de banka da gitti
O günlerde böyle durumlara sık sık tanık olurduk.
Sonuçta Çiller tutuklanmadı.
Ama o kişinin yönetici olduğu gazeteye de, yönetim kurulu üyesi olduğu bankaya da TMSF el koydu.
Patronu olan kişi de tutuklanıp, cezaevine gönderildi.
Kılıçdaroğlu'nun "Çiller hakkında tutuklama kararı çıkmış" diye açıklama yaptığını duyunca, 28 Şubat günlerini hatırladım ve Tansu Çiller'in Kılıçdaroğlu'nun ayıbına, gülmüş olabileceğini düşündüm.
O dönemde bir general de İçişleri Bakanı Meral Akşener için "Onu kazığa oturtacağım" dememiş miydi?
Her musibetten bir ders alınması gereği, bu vesile ile Kılıçdaroğlu'na herhalde hatırlatılmalıdır.
Belki hatırlarsınız.

Kronik gafzede
Bir konuşmasında da "e-muhtıra AKP'nin tekrar iktidara gelmesi için oraya konulmuştur. Mağdur edebiyatı için konulmuştur. Sayın Büyükanıt ile Sayın Erdoğan işbirliği yapmıştır. Çıksınlar söylesinler, 'işbirliği yapmadık' desinler" diye konuşup, şeytanın bile aklına gelmeyecek bir komplo teorisini seslendirmemiş miydi?
"Ne olacak yani, hepimiz böyle hataları her gün yapmıyor muyuz" diyebilirsiniz.
Hatta "Mehmet Ali Birand internet sitelerine malzeme olmak için bilinçli gaflarla haber programını süslemiyor mu yani" de diyebilirsiniz.
Eğer böyle düşünüyorsanız ve CHP Genel Başkanı'nın önüne getirilen yanlış doğru her şeyi seslendirmesini olağan buluyorsanız, Lefter'in Fenerbahçe'nin kalecisi olduğunu da, İzmir Körfezi'ne "Haliç" denilebileceğini de kabullenmek zorunda kalabilirsiniz.
Belki siyaset bu şekilde daha eğlenceli olur ama pek ciddi olmaz.Artık kimse gerçek ötesi bilgilerle dolu bellek üretemez
İçinde bulunduğumuz Bilişim Çağı'nda kimse "Benim belleğim çok güçlüdür" diye övünemez.
Neticede kimsenin belleğinin Google'dan daha güçlü olduğunu iddia etmek mümkün değil. Buna bir de YouTube'u ekleyin, görüntülü ve sesli bir kozmik belleğin de var olduğunu görürsünüz.
Bunların yanında sayılarının kaç tane olduğunu bilmediğimiz nice arama motoru var.
Dünkü Zaman'da Etyen Mahçupyan, geçmişte kalmış zamanlara özgü bir "Bellek üretimi"nden söz etmişti.
Şöyle diyordu Mahçupyan:
"- İttihatçılık diğer cemaatlerin gönderilmesi, 'temizlenmesi' ve mal varlıklarına el konarak paylaştırılması sonucunda, hem bir ulusun inşa edilebileceğini, hem de o ulusun bu temizliği gerçekleştiren yönetici kadroya sahip çıkacağını öngören bir yaklaşımdı.
Milli olanın yaratılabilmesi yeterince yaygın bir suç paylaşımını ima ediyordu ve bu tercih bir Balkan milliyetçiliği için hiç de sıra dışı değildi.

Mini bellek üretimi
- Cumhuriyet bu geçmişi yeniden yazılan bir tarihle gizledi ve süsledi. Bir 'milli bellek' üretti... Cumhuriyet kendi geçmişinden kopartılırken, toplum da tarihsel gerçeklikten kopartılmış oldu. Türk kimliği devletin belirlediği şekilde düşünen ve davranan, devlete ideolojik olarak biat etmiş insanların kimliği olarak şekillenirken, olası hayatiyetini de kaybetti ve devlete mahkûm, ancak onun koruması ile ayakta kalabilen bir kimlik haline geldi."
Mahçupyan'ın gözlemlerine katılmamak mümkün değil.
Ama başta da söylediğimiz gibi bu model, yani bellek üretimi geçmiş zamanlara özgü bir model.
Artık bunu canlandırmak, yeni bir "Mini bellek" üretmek mümkün değil.
Kendi tarihimizle yüzleşmeye başladığımız bu dönemde üretilmiş belleğin her vakada nasıl çöktüğünü görmüyor muyuz?

28 Şubat dolayısıyla
Bunu en son 28 Şubat post-modern darbesinin 15'inci yıldönümü dolayısıyla yapılan tartışmalarda da gördük.
Üretilmiş mini belleğin gri hücrelerinden önemli bölümünü dolduran "Şeriat tehlikesi"nin ne tür soygunlara ve ne tür ahlak dışı davranışlara dayanak olduğu çok açık görülmedi mi?
Daha önce de aynı soygunlar ve ahlak dışılıklar mini bellekteki "Komünizm tehlikesi" kullanılarak sergilenmemiş miydi?
Veya "Bölücülük tehlikesi"nin meşru kıldığı faili meçhul cinayetleri, artık hangi üretilmiş mini bellek bize haklı gösterebilir?
Evet... Anadolu sentezinin zenginliğini oluşturan Ermeniler, Rumlar artık aramızda yoklar.

Kozmik bellekler
1955'i yaşamış kuşakların belleğinde 6-7 Eylül'de İstanbul'da olanlar bugün gibi durmakta.
1915 Nisan'ında tüm Anadolu'da olup bitenler ise internetin kozmik belleğinde duruyor.
Yani bellek üretimi artık mümkün değil.
Belleği zayıf olanlar artık bilgisayar başına geçerek sorunlarına çözüm bulabilirler. Güçlü lider toplumu düşünce tembelliğine iter
Güçlü siyasi liderler toplumları düşünce tembelliğine itiyor.
Çözümleri kuşaklar boyu ertelenmiş sorunlar krize dönüşünce, o anda kim yönetimde ise "Nasıl olsa bunu o halleder" diyerek gözümüzü güçlü lidere dikiyoruz.
Ben bu düşünce tembelliğini (veya rahatlığı) İsmet İnönü siyasetteyken bol bol yaşamıştım.
Askeri darbeleri ancak o etkisizleştirirdi.
Muhalefette olduğu zamanlarda bile devlet sorumluluğunu taşırdı.
O dönemin siyasetçilerinden birine İsmet İnönü'nün gücünün kaynağı sorulunca "Onun sırtında Kurtuluş Savaşı zaferi, bizim sırtımızda ise Terzi İzzet'in elbiseleri var"diye cevap vermişti.
Daha sonra buna benzer bir rahatlığı Turgut Özal iktidardayken yaşadık.

Özal ve Demirel farkı
1930'lardan beri hem ekonomiye hem de siyasete egemen olan kökten devletçiliği, bir anda buharlaştırmıştı.
Ayrıca yakın geçmişte konuşulması bile mümkün olmayan tabu konuları, günlük siyasetin tartışma alanına taşımıştı.
Rahmetli Kemal Ilıcak Demirel'le Özal'ın üslup farklarını şöyle anlatırdı:
- Süleyman Demirel'e bir sorun hakkında düşüncesi sorulduğunda ceketinin göğüs cebinden minik bir Anayasa çıkartır ve cevabı oradan bulmaya çalışır. Turgut Özal'a bir sorun hakkında düşüncesi sorulduğunda ise, ceketinin göğüs cebinden minik bir hesap makinesi çıkartır ve cevabı oradan bulmaya çalışır.
Şimdi de hayatımızda "Tayyip Erdoğan olayı" var.

Hepimiz batarız...
İlk ameliyatında ona en karşı olan çevrelerin bile nasıl endişelendiklerini hatırlayın.
En laikçi kapitalistler bile "Erdoğan'a bir şey olursa ekonomi çöker" diye yakınmıyorlar mıydı?
Generaller darbe yapmak üzere cuntalar mı kurmuşlar...
- Tayyip Erdoğan bunu halletsin!
Kürt realitesine kalıcı bir siyasi çözüm bulmak için başlattığı açılımları, PKK eylemleri ile sabote mi etmiş...
- Bunu Tayyip Erdoğan halletsin!

Bu rahatlığın sonu yok
Devletin organları birbirlerinin kuyusunu kazmak mı istiyor...
- Bu Tayyip Erdoğan'ın meselesidir!
Her sorunu Tayyip Erdoğan'ın çözmesini beklemek öylesine alışkanlık haline geldi ki, sonunda Kemal Kılıçdaroğlu'nun da CHP'nin oy alamama sorununa Erdoğan'ın çözüm bulmasını istemesi muhtemeldir. Gerçekten bir başkadır benim memleketim...
Türkiye'de ve dünyada 21'inci yüzyılda olup bitenleri izlerken, zaman zaman
17'nci yüzyılın Bektaşi ozanı Kul Nesimi'nin dizelerinde anlattığı gibi hissederim kendimi.
Ali Ekber Çiçek (1939-2006) "Haydar Haydar"ı türküleştirdiğinden beri, kim bilir kaç kez ve kaç farklı yorumcudan dinledik bu dizeleri...
Ne demiş Nesimi?
"Gâh çıkarım gökyüzüne/ Hükmederim kaftan kafa/ Gâh inerim yeryüzüne/ Yâr severim kime ne"
Türkiye'ye ve dünyaya gökyüzünden baktığınız zaman, sınırları, rejim ve anlayış farklılıklarını görmezsiniz.
Demokrasinin ve hukuk devletinin örneği olarak gösterilen, bireylerin hak ve özgürlüklerinin kutsandığı ABD'de de, bu düzene sahip olmayı kendisine hedef almış Türkiye'de de, devletin istihbarat örgütlerinin toplumda adı ön plana çıkmış herkesi izlediğini görürsünüz...

Her yerde rapor var
Bizde Ahmet ve Mehmet Altan'ların, Mehmet Baransu'nun, Yasemin Çongar'ın, Amberin Zaman'ın ve Markar Esayan'ın bizim MİT tarafından izlendiklerini öğrendiğimiz gün, Amerika'nın FBI'ının da Steve Jobs'u, Norman Mailer'i, John Lennon'u, Marilyn Monroe'yi, Frank Sinatra'yı izleyip raporladığı haberleri dünya basınında yer almaktaydı.
Yeryüzüne indiğiniz zaman ise bizdeki izleme mekanizmasının farklılıklarını görürsünüz.
Birincisi, Türkiye'de askerlik yapmak zorundaki "Her erkek" hakkında bir MİT raporu vardır.
Askerlik yapmak için başvurduğunuzda adınız MİT'e bildirilir ve oradan size ait dosya "Şube"nize gönderilir. Bu şekilde bazı erkekler "Sakıncalı Piyade" olarak vatan görevine başlarlar.

Kadınlar da izlenir
Tabii ki kadınlar da izlenir ve dosyalanır.
TRT'de Haber Dairesi'ni yönetirken, işe alınmak için başvuran kadınlar ve erkekler hakkında önüme getirilen MİT raporlarını hatırlıyorum.
Bunların akrabaları ve arkadaşları bile incelenmişti. Bazıları için de mikrofon ve ekran yasağı öngörülmüştü.
Amerika'da kimin hakkında FBI'ın ne tür bir rapor yazdığını öğrenmeniz mümkün.
Ancak bunun için hakkında rapor yazılmış kişinin ölmüş olması koşulu var... Steve Jobs'un raporu bu şekilde basına yansıdı.
Ama kendiniz başvurursanız, "Enformasyon Özgürlüğü Kanunu" (Freedom of Information Act) uyarınca kendiniz hakkındaki raporu da FBI'dan alabiliyorsunuz.

Garip kod adları
Bizde ise bu tür şeyler ancak sızdırılırlarsa mümkün oluyor.
MİT tarafından izlenen meslektaşlarımız için kullanılan "Kod adları" da herhalde bu şekilde öğrenildi.
İşin bu yanına bakınca izlemenin "İzleyiciler" tarafından bir nevi eğlenceli uğraş olarak görüldüğünü anlıyorsunuz.
Baksanıza meslektaşlarımız için uygun görülen kod adlarına:
Ahmet Altan: Çaşıt/ Yasemin Çongar: Elizabeth/ Mehmet Altan: Pastör/ Amberin Zaman: Demi...
Acaba bu izleyicilerden biri Amberin Zaman'ı izlerken Demi Moore'un peşindeymiş gibi mi hissediyordu kendisini?
Bu konuyu Kul Nesimi'nin dizeleri ile başladığımız gibi noktalayalım da...
"Nesimi'ye dediler ki/ Derdine bir derman ara/ Bize derman Hakk'tan ola/ Çare bilmem ne edeyim" İktidarlar kendi alternatiflerini kendileri yaratır...
Her siyasi rejim önce kendi egemen sınıflarını yaratır.
Sonra da bu yarattığı sınıfların kendisine karşı alternatif iktidarlar aradığına tanık olur.
Sovyet rejiminin yaşadığı serüvende de bu durumun gerçekleşmesini izlemedik mi?
Önce "Yeni Sınıf" denilen Komünist Parti fonksiyonerlerinden ve Sovyet asker-sivil bürokratlarından oluşan oligarşi (Nomenclatura) yaratıldı. Kapalı rejimin sonucu olarak bu sınıf içinde devleti soyarak, mesela Sovyet petrolünün dış satış gelirlerinin bir bölümünü kendi ceplerine aktararak sermaye sahibi olan gizli kapitalist sınıf oluştu.
Sovyet rejimi çökünce de bu gizli kapitalistler yeni dönemin girişimcilerini oluşturdular.
Yeni dönemin sermaye sınıfını, bu eski komünist milyarderlerle birlikte, "Leningrad Mafyası" benzeri etiketlerle tanımlanan ve Sovyet döneminin canlandırdığı yer altı ekonomisinin ürünü olan örgütlenmeler de oluşturdu.

Bitmeyen arayış
Şimdi Rusya'da komünizmin antitezi olan siyasetin lokomotifi komünizmin yarattığı bu yeni sınıflar değil mi?
Sovyet modeli dışında bulunan ama tam demokratik olmayan rejimlere sahip ülkelerdeki tek partiler de, önce kendi yeni sınıflarını, yani sırtını devlete dayamış oligarşileri yarattılar.
Devletin güdümlediği sermaye birikiminin sonucu belirli bir süreçte bu ülkelerde "Orta sınıflar" doğal olarak türedi ve güçlendiler.
Sonunda bu orta sınıflar ve bunlara özgü burjuvazi, her alandaki devlet kontrolünden ve baskısından bunalmaya başladı.
Bu tek partiler de böylece bazen seçimle, bazen askeri darbelerle, bazen de halk ayaklanmaları ile iktidardan uzaklaştırıldılar.
Saddam'ın Baas'ı ise, dış askeri müdahale ile devrilen "Tek parti"lere örnek oldu. Esad'ın Baas'ının ise nasıl bir kaderi paylaşacağı henüz bilinmiyor.

Türkiye örneği
Türkiye'ye gelince...
AK Parti'nin 10 yıllık iktidarının gerçekleştirdiği değişim de, eski Türkiye'nin sosyo-politik kesimlerini eskisinden farklı arayışlara itmiş durumda.
Örneğin askeri ve yargısal vesayetin bitmesi, siyasi varlıklarını bu olgulara muhalefet ederek sürdüren ve kendilerini "Solcu","Liberal" veya başka etiketlerle tanımlayan ama oy tabanı olmayan düşünce odaklarını bir nevi boşlukta bıraktı.
Bunlar şimdi vesayet boşluğunu doldurmak için "AK Parti vesayeti" çizgisinde eleştiri alıştırmaları yapmaktalar.
Kürt realitesinin askeri mesele olmaktan çıkartılıp siyasi zemine çekilmesi de, bu sorunu hep devlet baskısı altında ele almaya alışmış olan eski kadroları, boşlukta bırakmadı mı?

Yeni arayışlar
Özal'ın organize sanayi bölgeleri kurarak başlattığı ve AK Parti iktidarının güçlendirdiği Anadolu Kaplanları'nı oluşturan ve "Merkez"den daha güçlü olduğu anlaşılan "Çevre" de, şimdi globalleşme çemberinde ve yapılan reformları yetersiz bulmaya başlamak çizgisinde.
Neticede dindarların sekülerleşmesi ve dünyalılaşması da bu yeni dönemin hâkim oluşumlarından biridir.
Yani AK Parti'ye en ciddi alternatif, AK Parti iktidarının reformlarının yan ürünleri olan bu yeni sınıflardan çıkabilir. Ah bu kanunların gözü kör olsun...
Sizde de aynı duygu var mı bilemem. Kamu görevlileri bir iş yaparlarken, onların bizlere göre yasalara daha çok özen gösterdiklerini, kurallara daha fazla uyduklarını düşünürüm hep.
Örneğin trafikte önümdeki araç bir polis otomobili veya bir belediye otobüsü ise, onları kullananların kamu görevlileri olduğunu düşünür ve içimden "Bunlardan asla trafik canavarı olmaz" derim içimden.
Derken o yoğun trafikte önümdeki polis otomobili hiç sinyal vermeden sağa veya sola sapar... Ya da belediye otobüsü tercihli yola girip, hepimizi geride bırakarak yanımızdan geçer.
Demirel Cumhurbaşkanıyken bu gibi durumların var olabileceğini "Devletin de rutin-dışı işleri olabilir" diyerek izah etmeye çalışmıştı.
Neticede doğru bir yorumdu bu.
Kamu malı silahları bir terör örgütüne vermek de, yoğun trafikte sıkılıp kuralları hiçe saymak da neticede kamu görevlileri açısından "Rutin-dışı davranışlar" olarak görülebilir.
Bir de yasalara ve kurallara uyularak yapılan "Rutin-içi işler" vardır ki, onları öğrendiğimizde de şaşırırız.

Kanuni bir dayak
Askerliğimi yaparken, yatakhanelerin de bulunduğu binanın bodrumundan feryat sesi geldiğini duyup, merdivenlerden aşağıya koşarak inmiştim.
Bir subay bir eri dizlerine tekme de atarak dövmekteydi.
Hemen fırlayıp, bizim bölüğün komutanı olan yüzbaşıya koştum.
- Komutanım yetişin, burada adam dövüyorlar, dedim.
Peşime takılıp, binanın alt katına benimle beraber indi ve bir subayın bir eri dövdüğünü o da gördü.
Sonra bana döndü ve "Ben bu duruma müdahale edemem, o subay yasal hakkını kullanıyor" dedi.
Sonra bu sözün anlamını Askeri Ceza Kanunu'nu okuyunca anladım.
1930 tarihli bu kanunun 119'uncu maddesinde şu hüküm vardı:"
Bir madunun fiili taarruzlarını defetmek yahut mübrem ve müstacel bir zaruret ve tehlike halinde verdiği emirlere itaat ettirmek için bir mafevk tarafından yapılan müessir fiiller makam ve memuriyet nufuzunu suistimal telakki edilmez ve suç sayılmaz."

Kanunlar kargaşası
Bu gibi kanun maddeleri, kamu görevlilerine bizim rutin-dışı olarak görebileceğimiz ama aslına rutin-içi (ya da yasa) kabul edilen davranışlarda bulunmak hakkı verir.
Burada sorun, "Ya aynı kanun veya farklı kanunlar, belirli bir fiili farklı biçimde düzenlemişlerse, bunlardan hangisine uyulmalı" meselesidir.
Mesela çok yakın geçmişte, İlker Başbuğ dolayısıyla çelişkili yasa maddeleri yüzünden tartışmalar yaşamadık mı?
Yeni Şafak'taki yazısında Kürşad Bumin bu durumu şöyle ele almıştı dün:
"Anayasa'nın 12 Eylül referandumu ile yeniden kaleme alınan iki maddesi tamamen ayrı tellerden çalıyordu. 'Askeri yargı' başlıklı 145. madde 'Devletin güvenliğine, anayasal düzene ve bu düzenin işleyişine karşı suçlara ait davalar her halde adliye mahkemelerinde görülür' derken, 145 ile aynı doğum gününde doğmuş olan 148. madde genelkurmay başkanı ve kuvvet komutanlarının (Jandarma dahil) görevleriyle ilgili suçlardan dolayı Yüce Divan'da yargılanacağından söz ediyordu."

Hepsi de doğru olabilir
MİT Müsteşarının ifadeye çağrılması da kamunun kamuya rutin-dışı sayılacak şekilde davranması olarak algılandı genellikle.
Oysa bu da rutin-içi de sayılabilecek bir tablonun yansımasıydı.
MİT Kanunu'nun 26'ncı maddesine göre MİT görevlilerinin görevleri gereği işledikleri iddia edilen suçlardan ötürü cezai takibata konu olmaları, Başbakan'ın iznine bağlıdır.
Ama CMK'nın 250 ve 251'inci maddelerine göre de, terör ve örgütlü suç kapsamına giren fiiller söz konusu ise özel savcılar cezai takibatı bizzat ve doğrudan yaparlar.
Siz siz olun, bir kamu görevlisinin işin içinde olduğu her durumda mutlaka yasal davranışlara tanık olacağınızı sanmayın.
Veya aynı konudaki birbirine zıt davranışlar da yasal (veya rutin) olabilir. Vatanını seven seçmen Putin'e oy verir...
4 Mart'ta yapılacak başkanlık seçimi kampanyasını yoğunlaştıran Rusya Federasyonu Başbakanı Putin, 80 bin kişilik Luzniki Stadı'nı dolduran taraftarlarına "Kesin cevap verin, Rusya'yı seviyor musunuz" diye sormuş.
Onbinlerce kişi de bir ağızdan "Evet, Rusya'yı seviyoruz" diye cevap vermişler.
Putin de dış güçlere karşı verilen "Rusya muharebesi"ni kazanacaklarını söylemiş. Napolyon istilasındaki direnişi işleyen vatansever şair Lermontov'un (1814-41) "Borodino"sundan dizeler okumuş.
Ne kolay bir formülasyon değil mi?
Eğer Rusya'yı seviyorsan, kime oy vereceğin belli.

Her şey kullanılabilir
Eğer bir başka adaya oy veriyorsan, bu senin Rusya'yı sevmediğine mi işaret edecektir?
Böyle noktalarda vatanseverlik de, ideolojik bağımlılıklar da, ayrıntıdır.
Tek adam yönetimine muhalefet eden herkesi insafsızca tasfiye eden ve bunları Marksist-Leninist ideolojiye ihanet etmekle suçlayan Stalin'i hatırlayın.
Hitler'in Nazi orduları Sovyetler Birliği'ne saldırdığı gün (22 Haziran 1941) Stalin radyoda yaptığı konuşmada ne Marks'tan ne de Lenin'den söz etmişti.
Rus halkını Napolyon'u yenen Çar'ın generali Kutuzov'un hatırası etrafında toplanmaya çağırmıştı...

Hep aynı şarkı
Şimdi de Putin "Borodino Muharebesi"ni hatırlatarak Kutuzov'un hatırası etrafında toplanmaya çağırıyor taraftarlarını.
Bir seçimi kazanmak veya kaybetmek bazı ülkelerde neden savaş kazanmak veya kaybetmek gibi hayati anlam taşıyor acaba?
2'nci Dünya Savaşı'nda İngiltere'yi zafere taşıyan Winston Churchill, savaşın bittiği yıl seçim kaybetmemiş miydi?
O kampanyada "İngiltere'yi seven bana oy verir" demiş olsaydı, bugün hâlâ İngiliz siyasi mizahının konusu şeklinde kalırdı o kampanya.
Bir genel seçimde kullandığınız bir oyun, milyonlarca oyla birlikte bir partiyi iktidar yapması, sizin o milyonlarca insandan sadece biri olmanızı ve "Sürü"nün bir öğesinden öteye bir değer taşımadığınızı göstermez ki.
Çoğulcu demokrasi herkesin birbiri ile aynı olduğu değil farklılıkların birlikte yaşayabildiği yaşam tarzı olmak zorundadır.
Ama şu anda Rusya siyaseti bu gerçeğin pek farkında değil. Türkiye iki aydır 'Mustafa' filmini tartışıyor. Belgesel bir çalışmayı, sinema salonlarında gişeli olarak oynanmasını sağlayıp salonların önünde uzun kuyruklar oluşturan Can Dündar, doğumundan 127 yıl geçmesine karşın Mustafa Kemal Atatürk'ü güncel ilgi odağı olmasını sağadı.

Böylesi bir başarı cezasız kalamaz!
Türkiye hasretle bu filmi bekliyordu. Şimdiye kadar hiç kimse Atatürk'ün hayatına ilişkin belgesel bir film çekme cesaretini gösterememişti.

Neden?

Çünkü bu cesareti gösterenlerin ağızlarına yüzlerine edilebilirlerdi.

Böylesi korkunun yabana atılmayacağını Can Dündar'a gösterildi.

Can'ın filmi 'Mustafa' bir sinema belgeseli olmaktan çıktı, uluslararası güçlerin yedi düvel

demek daha yakışık alır- topluca taarruzu haline geldi.
Bir şeyler yapmak gerekiyordu.

Ankara Cumhuriyet Başsavcılığı yaptı: Can Dündar için soruşturma başlattı!

Mustafa filmi ile ilgili suç duyuruları, adresine ulaştı. Savcılık raftan boş bir telli dosya çekerek içini doldurmaya başladı.

Can'ın canını çıkartacak ilk hamle İstanbul Teknik Üniversitesi kısaca İTÜ'den -yaşını başına almış anlamında- iki 'büyük' bilim adamından geldi.

Prof.'lar, hiç kimsenin tespit edemediği gizli gerçekleri 'haşırt' diye ortaya koydular:

'Filmde Atatürk'e pofur pofur sigara içirterek sinema tarihinin en büyük sigara reklamı yapılmaktadır.

Gençlerin etkilenmemesi için film derhal yasaklanmalı, yönetmeni de cezalandırılmalıdır!'

Aslanlar!.. işte 'adam gibi' bilim adamı böyle olur.

Kim demiş ki, biz adam olmayız?

İki profa bakıp görün halimizi

Savcılığın önünde bir başka suç duyurusu daha var ki, İstanbullu bilim adamlarının 'Mustafa filmindeki

gizli amaçları tespit etme' bakımından ne kadar amatör kaldıklarını da gösteriyor:

'Filmin müziğinin Ermeni Goran Bragoviç'e yaptırılması, karga kovalama sahnesinde bir Yunan çocuğun oynatılması, filmin dağıtımının da Warner Bros tarafından yapılması, açık olarak gösteriyor ki,

ülkemizi parçalamak isteyen uluslararası planın bir parçasıdır.'

Uluslar arası plandan 'bir parça' olan Mustafa filmi ile güzel ülkemizi paramparça etmek isteyenlere

karşı Öyle ya, Can Dündar bu filmi tek başına yapmadı. Oyuncu, kameraman, asistan, koordinatör,

yapımcı, yönetmen yardımcısı, set ekibi kılığına bürünmüş bir gizli örgütün varlığı inkar edilmez.

Mustafa filmini ortaya çıkartanların tamamı bir örgütün hiyerarşi içindeki elamanlarıdır. Lideri Can

Dündar'ın İngilizce bildiğini de hesaba katarsak örgütün uluslararası yüzü kendiliğinden ortaya çıkacaktır.

Mustafa filminde 114 saniye sigara içiyor şeklinde gösterilen Atatürk'ün gerçekte sıkı bir sigara tiryakisi

Olması Can Dündar'ın suçunu hafifletmez.

Atatürk ülkeyi kurtarmak için sigara içiyordu. Can Dündar ise ülkeyi bölüp, parçalamak ve ulu önderi

gençlere kötü örnek oluşturmak amacıyla sigara içiyor gibi göstermektedir.

Yüce önderin sigara içmesi önemli değildir. Ayrıca da hiç kimseyi ilgilendirmez. Ama onun filmde

sigara içiyormuş gibi takdim edilmesinin altında hangi planların olduğunu görmeyecek kadar saf

olamayız.

Mustafa hakkında önemli bir dava konusu da 'kadın düşkünü' meselesidir.

Mustafa Kemal yakışıklığıyla her zaman dikkat çeken bir Osmanlı subayı olarak Saray kadınları

arasında 'Altın Gül' lakabıyla anıldığını Kenize Murat, annesi Padişah V. Murat'ın torunu Selma

Sultan'ın hayatını anlattığı 'Saraydan Sürgüne' adlı 700 sayfalık kitabında yazar.

Kadınların kalbini hoplatan karizmatik bir komutanın, bu yönünden bahsetmemek başlı başına bir iftira

olabilirdi. Zaten yazdığı  'Bozkurt' adlı kitapla Atatürk'ün özel hayatı hakkında soru işaretleri oluşturup,

bazı imalarda bulunan İngiliz yazar H.C. Amstrong varken bir de siz çıkmayın yapabilirdik.

Ne yani Atatürk kadına ilgi duymuyor muydu?

Diyebilirdik!

Ama bir kadınla evlenip, bir kadınla da mektuplaşmasını abartarak vermek Nasıl bir abartmaysa?

Onu henüz tam oturtamadık!

Ama olsun, Can Dündar'ın bu 'Atatürk ve kadın' meselesinde bizim tam olarak anlayamadığımız bir

fenalık yaptığı kesindir. Bu konuyla ilgili uzmanlar konuyu uygun bakış açılarını oluşturup elbette savcılığın önüne koyacaklardır.

Can Dündar ise film vizyonu girdiğinden beri durmaksızın Mustafa'yı savunmaktadır. Üstelik de

bunu büyük bir bilinçle yapmaktadır:

-Bu benim Mustafa Kemal Atatürk'üm!..

Ülke olarak bir ağızdan haykırıyoruz:

-Hayır Can efendi, Atatürk senin değildir, hepimizindir!

Eklemeden olmaz:

-Hepimiz derken herkes üstüne alınmasın, aslında Atatürk bizimdir!

Uzun lafın kısası Can Dündar'a açıan davaları uygun bir ağır ceza maddesi altında toplayalım.

Ona ağırlaştırılmış müebbet hapis cezası verelim.

Hatta bir adım daha atalım:

-Can Dündar'ı asalım!Küba Devlet Başkanı Fidel Castro 1959'dan beri yürüttüğü görevini bıraktığını açıkladı. Böylece tarihin en uzun iktidarda kalmış yöneticileri arasında ön sıralardaki yerini aldı. Fidel geçtiğimiz temmuz ayında görevini geçici olarak kardeşi Raul Castro'ya bırakmıştı, şimdi asaleten o yönetecek Küba'yı...

Uzaktan bakınca bir sosyalist yönetim için "aman ne güzel" denebilecek bir şey gibi görünmüyor. Ağabey gidiyor, yerine kardeş geliyor.

Ancak Küba'da akrabalık ilişkileri iktidar için yeterli değil. Örneğin Fidel Castro'nun kızı Aline Fernandez "Küba'da devlet başkanının kızı olmamın hiçbir avantajını hissetmiyordum" diyerek ABD'ye iltica etti. Aileleriyle birlikte iktidara gelinen bizim gibi ülkelerde kolay anlaşılacak bir şey olmasa gerek:

-Bana faydası olmayan devlet başkanı babayı ben ne yapayım?

Raul Castro'nun, Fidel'in öz kardeşi olmasından çok hayatını Küba devrimine adayan devlet adamı olması yüzünden o göreve geldiği düşünülebilir.

1993 yılında Küba'nın başkenti Havana'ya giden Türkiye delegasyonu içinde yer alıyordum. Kafilemizde Cumhuriyet gazetesinden karikatürist Kemal Gökhan, Petrol-İş Başkanı Münir Ceylan, sanatçı Ahmet Kaya ve ailesi, sendikacılar vardı. 1 Mayıs günü 2 milyonluk Havana'da 1 milyon kişinin katıldığı 1 Mayıs töreni yapıldı. Küba Devrimi İşçi Sendikaları Başkanı Pedro Rose, Devrim Meydanı'nda 45 dakika süren bir konuşma yaptı. Fidel Castro da onun yanında ayakta beldedi. Yaklaşık 450 yabancı gazeteci vardı. Ama Fidel mikrofona uzanıp "merhaba" bile demedi. Neden konuşmadı diye sorduk. Şöyle dediler: -1 Mayıs İşçi Bayramı o gün söz işçilerde... Onun için sadece işçilerin lideri konuştu. Fidel başkalarından rol kapmaz!

Önüne kadar gelmiş dünya basınına -sırf ilkeler uğruna- mesaj niyetine iki söz söylemekten kaçınan kaç lider vardır? Fidel orada konuşmadı. Aynı akşam Dünya Küba Dostları Dernekleri Genel Kurulu için Havana'ya gelmiş, 2500 kişinin katıldığı kokteyl törenine Fidel de geldi. Ama o özel bir bölümdeydi.

Yanına girecek 20 kişi vardı. Bunlardan üçü de Türkiye delegasyonundan Münir Ceylan, Kemal Gökhan ve Nazım Alpman olarak belirlendi.

Bu bir gazeteci için "rüya" idi. Çünkü Fidel Castro ile röportaj yapmak herkese kısmet olamıyordu. Çünkü kendisi iki-üç yılda bir kere kendi yaşıtı Latin gazetecilerle tartışmalı hatta kavgaya varan söyleşiler yapıyor, bunlar da kitap olarak yayınlanıyordu. Onların dışında yanına pek gazeteci yaklaştırmıyorlardı.

1 Mayıs 1993 akşamı benim ismim zikredilince doğrudan küçük salonun kapısına yapıştım. İçeri girdik, bizim mihmandarımız Castillo "Ruslardan sonra ikinci sırada biz görüşeceğiz" dedi. Ben uzun bir sohbet için avantaj kolluyordum:

-Biz en son konuşsak olmaz mı? -Valla ben 20 yıldır parti çevirmeniyim, böylesi bir kokteyle katıldığını hiç görmedim. Hatta geçen yıl Küba'da yapılan "Pan American Oyunları" nın açılış kokteyline bile gelmedi. Bir iki kişiyle görüşüp çıkar gider, ne yapacağı hiç belli olmaz. Onun için sıramızı kaçırmayalım. Rusya delegasyonundan sonra bizim yanımıza geldi. Dev cüssesiyle ve koca elleriyle elimizi sıktı.

Kemal Gökhan'ın elinde fotoğraf makinesiyle korumaların arkasında kaybolduğunu görünce Fidel'in elini bırakmadım. Korumaları beni kasıklarımdan itiyorlar çaktırmadan, adamı bırak diye... Fidel Castro'nun yanına kadar gelmişiz üstelik İspanyolca'ya çevirtip kendisine ilettiğimiz soruları da yanıtlamış, ama elimizde fotoğraf yok. Yani fotoğraf çektirme şansı korumaların arkasında Kemal'le birlikte kayboluyor.

Aklıma gazeteye dönüşüm geliyor. Fidel Castro ile görüştüm, beş soru sordum yanıtladı. Eeee... Ama birlikte fotoğrafımız yok! Soğuk terler döküyorum ama Fidel'in elini bırakmıyorum, tokalaşmamız ikinci dakikasını dolduruyor, ben ikimizin elini sallıyorum! Sonra derdimi anladı. Eliyle korumaların çekilmesini işaret etti. Kemal'in önü açıldı. Ve benim Fidel ile 10 Mayıs 1993 günü Milliyet'in manşetinde yayınlanacak fotoğrafım çekildi. Milliyet 15 yıl önce şu başlıkla piyasa çıkmıştı:

Küba Devrimi'nin efsanevi lideriyle Türk basınında ilk randevu: Castro ile bir gün!.. Fotoğrafın altında da Cumhuriyet'ten Kemal Gökhan'ın imzası yer alıyordu.Türkiye tam anlamıyla "özel olarak yaratılmış" bir gerginlik denizin doğru pupa yelken açılıyor. Özgürlüğün yeni adresi de türban! Tartışmalardan yansıyan verilere bakılırsa şöyle bir durum var: Türban takmak yasak! Türbanlı kadınlar ve kızlar yollarda güvenlik kuvvetleri tarafından çevrilip başları zorla açtırılıyor. Sanki işgal altındaki İstanbul yılları hüküm sürüyor. İşgal kuvvetlerine bağlı askerler Müslüman kadınların giysilerine müdahale ediyorlar. AK Parti iktidarı ve onları destekleyen gazete ve televizyonlar "türban özgürlüğü" için böyle bir platform oluşturmuşlar.